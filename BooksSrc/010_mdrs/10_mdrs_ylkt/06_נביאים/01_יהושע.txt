
$ ילקוט שמעוני ספר יהושע
# יהושע - פרק א - רמז א
(ב"ר מד, ה) רבי יודן ורבי הונא תרויהון בשם רבי יוסי בן זמרא, רבי יודן אמר כל מקום שנאמר אחרי סמוך - אחר מופלג. ורבי הונא אמר כל מקום שנאמר אחר סמוך - אחרי מופלג:

(ב"ר סב, ג) אמר רבי סימון כל מקום שנאמר ויהי אחרי מות חזר העולם לאחוריו, ויהי אחרי מות אברהם (בראשית כה, יא), מיד וכל הבארות אשר חפרו וגו' (בראשית כו, טו). ויהי אחרי מות משה (יהושע א, א), מיד פסק הבאר והמן וענני כבוד. ויהי אחרי מות יהושע (שופטים א, א). מיד נתגרו בם יתדות הארץ. ויהי אחרי מות שאול (ש"ב א, א). מיד ופלשתים נלחמים בישראל (ש"א לא, א). התיבון חבריא לרבי סימון והא כתיב ואחרי מות יהוידע באו שרי יהודה וישתחוו למלך (דה"ב כד, יז). אמר רבי תנחום לא בא רבי סימון למימר אלא ויהי אחרי. אמר רבי יודן אלמלי שהעמיד הקדוש ברוך הוא אחרים תחתיהם כבר חזר העולם לאחוריו. כתיב ויהי אחרי מות אברהם (בראשית כה, יא). וכתיב וישב יצחק ויחפור את בארות המים (בראשית כו, יח). כתיב ויהי אחרי מות משה (יהושע א, א). וכתיב ויאמר ה' אל יהושע (שם). ויהי אחרי מות יהושע (שופטים א, א). ויאמר ה' יהודה יעלה (בתחלה) (שם ב). ויהי אחרי מות שאול (ש"ב א, א). וכתיב ודוד שב מהכות את עמלק (שם):

(סדר עולם פרק י'): ויהי אחרי מות משה (יהושע א, א). בשבעה באדר מת משה, דכתיב ויהי בארבעים שנה בעשתי עשר חדש באחד לחדש וגו' (דברים א, ג). בעבר הירדן בארץ מואב (שם ה). מאחד בשבט עד ששה באדר ל"ו ימים פירש משה את התורה כלה, שנאמר הואיל משה באר וגו' (שם). בששה בו ויאמר ה' אל משה הן קרבו ימיך למות (דברים לא, יד). באותו היום נאמר לו צו את יהושע (דברים ג, כח). מה היתה צואתו, חזק ואמץ כי אתה תביא וגו' (דברים לא, כג). בשבעה באדר ויאמר אליהם בן מאה ועשרים שנה אנכי היום (שם ב). שאין תלמוד לומר היום, מה תלמוד לומר היום, מלמד שבשבעה באדר נולד משה, ובשבעה באדר מת משה, שנאמר וימת [שם] משה עבד ה' (דברים לד, ה). ומשה בן מאה ועשרים שנה וגו' (שם ז). ויבכו בני ישראל את משה שלשים יום (שם ח). ויהי אחרי מות משה וגו' (יהושע א, א). משה עבדי מת (שם ב). ויצו יהושע את שוטרי העם לאמר (שם י). הכינו לכם צדה כי בעוד שלשת ימים וגו' (שם יא). והעם עלו מן הירדן בעשור לחדש (יהושע ד, יט). צא מהם שלשים וששה למפרע ואתה למד שבז' באדר מת משה, מלמד שהקב"ה ממלא שנותיהם של צדיקים מיום ליום, שנאמר את מספר ימיך אמלא (שמות כג, כו):

# יהושע - פרק א - רמז ב
(במדבר רבה): ויאמר ה' אל יהושע (יהושע א, א). ז"ש הכתוב נוצר תאנה יאכל פריה (משלי כז, יח).

(ברכות נ"ז.) שנו רבותינו הרואה תאנה בחלום תורתו משתמרת לו, שנאמר נוצר תאנת יאכל פריה (משלי כז, יח).

(מדרש ילמדנו): דבר אחר למה נמשלה תורה לתאנה, אלא כל הפירות יש בהם פסולת, תמרים יש בהם גרעינים, ענבים יש בהם חרצנים, רמונים יש בהם קליפין, אבל תאנה כלה יפה לאכול. כך דברי תורה אין בהם פסולת, שנאמר כי לא דבר רק הוא מכם (דברים לב, מז). דבר אחר נוצר תאנה זה דוד שנתן נפשו לבנות הבית, דכתיב זכור ה' לדוד את כל ענותו וגו' (תהלים קלב, א). יאכל פריה שנקרא על שמו, דכתיב מזמור שיר חנוכת הבית לדוד (שם ל, א). וכי דוד בנאו והלא שלמה בנאו, דכתיב ויבן שלמה את הבית ויכלהו (מ"א ו, יד). אלא לפי שנתן נפשו לבנות הבית נקרא על שמו. ואומר ראה ביתך דוד (מ"א יב, טז). וכן אתה מוצא בכל דבר ודבר שאדם נותן נפשו עליו נקרא על שמו, משה נתן נפשו על התורה ונקראת על שמו, שנאמר זכרו תורת משה עבדי (מלאכי ג, כב). והלא תורת אלהים היא, שנאמו תורת ה' תמימה (תהלים יט, ח). אלא לפי שנתן נפשו עליה נקראת על שמו, והיכן מצינו שנתן נפשו על התורה, שנאמר ויהי שם עם ה' ארבעים יום (שמות לד, כח). ואומר ואשב בהר ארבעים יום (דברים ט, ט). הא למדת לפי שנתן נפשו על התורה נקראת על שמו.

(ספרי פ' פינחס, במדבר כז יח): דבר אחר נוצר תאנה (משלי כז, יח). זה יהושע, שנאמר ויהושע בן נון נער לא ימיש מתוך האהל (שמות לג, יא). יאכל פריה, שנאמר קח לך את יהושע (במדבר כז, יח). ואומר ויאמר ה' אל יהושע (יהושע א, א).

(ב"ר מז, א) זהו שאמר הכתוב אשת חיל עטרת בעלה (משלי יב, ד). אשת חיל זו שרה. עטרת בעלה. אמר רבי אחא בעלה נתעטר בה והיא לא נתעטרה בבעלה. רבנין אמרין מרתה דבעלה, בכל מקום האיש גוזר ברם הכא כל אשר תאמר אליך שרה שמע בקולה (בראשית כא, יב). אמר רבי יהושע בן קרחא יו"ד שנטל הקדוש ברוך הוא משרי נחלק חציו לשרה וחציו לאברהם. אמר רבי שמעון בן יוחאי יו"ד שנטל הקדוש ברוך הוא משרי היה טס ופורח לפני כסאו של הקב"ה אמר לפניו רבש"ע מפני שהייתי קטנה של אותיות הוצאתני משמה של צדקת, אמר לה מתחלה היית בשמה של נקבה ובסוף האותיות, עכשו אני נותנך בשמו של זכר ובראש האותיות, שנאמר ויקרא משה להושע בן נון יהושע (במדבר יג, טז).

(תנחומא פ' שלח, ו): דבר אחר מה ראה משה להוסיף על הושע יו"ד, אלא כלב נטל שכרו מן הארץ, שנאמר אם לא הארץ אשר דרכה רגלך [בה] לך תהיה (יהושע יד, ט). ויהושע נטל שכר עשרה מרגלים:

# יהושע - פרק א - רמז ג
(מכילתא): דבר אחר מתחלה היו קורים אותו הושע, שנאמר למטה אפרים הושע בן נון (במדבר יג, ח). וכשעשה מעשים טובים הוסיפו לו אות אחת, שנאמר ויקרא משה להושע בן נון יהושע (במדבר יג, טז). וכן אתה מוצא ביתרו בתחלה היו קורין אותו יתר, שנאמר וילך משה וישב אל יתר חותנו (שמות ד, יח). וכשעשה מעשים טובים הוסיפו לו אות אחת ונקרא יתרו, וכן את מוצא באברהם אבינו והיה שמך אברהם (בראשית יז, ה). וכן בשרה (בראשית יז, טו). ויש אחרים שמנען מהם, יש לך ללמוד מן עפרן שמתחלה היו קורין אותו עפרון, ומששקל דמה של ארץ מאברהם מנעו ממנו אות אחת ונקרא עפרן. וכן אתה מוצא ביונדב שמתחלה נקרא יהונדב (ומשבא לאותו מעשה מנעו ממנו אות אחת ונקרא יונדב, שנאמר בהתחברך לרשע וגומר) (נוסח אחר: ואחר שהתחבר ליהוא (מ"ב י, טו) נקרא יונדב (ירמיה לה, ו) (שם י) (שם יט). שנאמר כהתחברך עם אחזיהו פרץ ה' את מעשיך ((דה"ב כ, לז)). מכאן אמרו חז"ל אל יתחבר אדם לרשע אפילו לקרבו לתורה:

# יהושע - פרק א - רמז ד
(ספרי פרשת ואתחנן): משה עבדי מת (יהושע א ב). יש שקרא עצמו עבד והקב"ה קראו עבד ויש שקרא עצמו עבד והקב"ה לא קראו עבד. ויש שלא קרא עצמו עבד והקב"ה קראו עבד. אברהם קרא עצמו עבד, שנאמר אל נא תעבור מעל עבדך (בראשית יח ג). והקב"ה קראו עבד בעבור אברהם עבדי (בראשית כו כד). יעקב קרא עצמו עבד קטנתי מכל החסדים וגו' אשר עשית את עבדך (בראשית לב י). והקב"ה קראו עבד אל תירא עבדי יעקב (ישעיה מד ב). משה קרא עצמו עבד אתה החילות להראות את עבדך (דברים ג כד). והב"ה קראו עבד לא כן עבדי משה (במדבר יב ז). משה עבדי מת (יהושע א ב). דוד קרא עצמו עבד אני עבדך בן אמתך (תהלים קטז טז). והקדוש ברוך הוא קראו עבד למען דוד עבדי (ישעיה לז לה). ודוד עבדי נשיא להם לעולם (יחזקאל לז כה). ישעיה קרא עצמו עבד יצרי מבטן לעבד לו (ישעיה מט ה). והקדוש ברוך הוא קראו עבד יען הלך עבדי ישעיהו (ישעיה כ ב). שמואל קרא עצמו עבד דבר כי שומע עבדך (שמואל א ג י). שמשון קרא עצמו עבד אתה (עשית) [נתת] ביד עבדך את התשועה הגדולה הזאת (שופטים טו יח). והקדוש ברוך הוא לא קראו עבד. שלמה קרא עצמו עבד ונתת לעבדך לב שומע (מלכים א ג ט). והקדוש ברוך הוא לא קראו עבד. איוב לא קרא עצמו עבד והקדוש ברוך הוא קראו עבד השמת לבך אל עבדי איוב (איוב ב ג). יהושע לא קרא עצמו עבד והקדוש ברוך הוא קראו עבד וימת יהושע בן נון עבד ה' (יהושע כד כט). כלב לא קרא עצמו עבד והקדוש ברוך הוא קראו עבד ועבדי כלב (במדבר יד כד). אליקים לא קרא עצמו עבד והקדוש ברוך הוא קראו עבד לעבדי לאליקים (ישעיה כב כ). זרובבל לא קרא עצמו עבד והקדוש ברוך הוא קראו קראו עבד זרובבל בן שאלתיאל עבדי (חגי ב כג). דניאל לא קרא עצמו עבד והקב"ה קראו עבד דניאל עבד אלהא חייא (דניאל ו כא). חנניה מישאל ועזריה לא קראו עצמן עבדים והב"ה קרא אותן עבדים שדרך מישך ועבד נגו עבדוהי דאלהא (דניאל ג כו); נביאים ראשונים לא קראו עצמם עבדים והקב"ה קראן עבדים, שנאמר כי אם גלה סודי אל עבדיו הנביאים (עמוס ג ז):

(תמורה ט"ז.) ועתה קום עבור את הירדן הזה (יהושע א ב). אמר רב יהודה אמר שמואל שלשת אלפים הלכות נשתכחו בימי אבלו של משה, אמרו לו ליהושע שאל, אמר להם לא בשמים היא (דברים ל יב). אמרו לו לשמואל שאל אמר להן אלה המצות (במדבר לו יג). שאין נביא רשאי לחדש דבר מעתה. אמר רב יהודה אמר רב בשעה שנכנס משה רבינו לג"ע, אמר לו ליהושע כל ספקות שיש לך לשאול שאל, אמר לו כלום הנחתיך והלכתי למקום אחר, לא כך כתבת בי ומשרתו יהושע בן נון נער לא ימיש מתוך האהל (שמות לג יא). מיד תשש כחו של יהושע ונשתכחו ממנו שלש מאות הלכות, ונולדו לו שבע מאות ספקות, בקשו כל ישראל להורגו, אמר לו הקדוש ברוך הוא לומר לך אי אפשר, לך טרוד אותם במלחמה, שנאמר קום עבור את הירדן (יהושע א ב). במתניתא תנא אלף ושבע מאות ספקות של גזרות שוות ושל קלין וחמורין ודקדוקי סופרים נשתכחו בימי אבלו של משה. אמר רבי אבהו אף על פי כן החזירן עתניאל בן קנז בפלפולו, שנאמר ויאמר כלב אשר יכה קרית ספר ולכדה (שופטים א יב). וכתיב וילכדה עתניאל בן קנז (שם יג):

(בכורות נ"ה.) קום עבור את הירדן. א"ר חייא בר אבא אמר רבי יוחנן למה נקרא שמה ירדן שיורד מדן. אמר לו רבי אבא לרב אשי אתון מהתם מתניתו לה, אנן מהכא מתנינן לה דאמר ר' יצחק לשם זה פמיאס, וכתיב ויקרא ללשם דן כשם דן אביהם (יהושע יט מז). תניא ירדן יוצא ממערת פמיאס, מהלך בימה של (סיכני) [סיבכי] ובימה של טבריה ובימה של סדום והולך ונופל לים הגדול, ואין ירדן אלא מבית יריחו ולמטה:

(תנחומא): אתה וכל העם הזה אל הארץ (יהושע א ב). וכן הוא אומר כי הוא יעבור לפני העם הזה והוא ינחיל אותם (דברים ג כח). אם עובר לפניהם נוחלים אם לאו אין נוחלים. וכן אתה מוצא כשהלכו לעשות מלחמה בעי נפלו מהם כשלשים וששה איש. ויאמר ה' אל יהושע קום לך (יהושע ז ט). לא כך אמר משה רבך אם אתה עובר לפניהם עוברים ואם לאו אין עוברים, ואם אתה מנחיל נוחלין ואם לאו אין נוחלין:

(ספרי פ' עקב): כל [ה]מקום אשר תדרוך כף רגליכם (דברים יא כד). אם ללמד על תחומי הארץ הרי כבר נאמר מהמדבר והלבנון הזה וגו' (יהושע א ד). מה תלמוד לומר כל מקום אשר תדרוך; אמר לו המקום כל מקום שתכבשו חוץ מהמקומות הללו הרי הם שלכם, או אינו אלא רשות בידן לכבוש חוץ לארץ עד שלא יכבשו ארץ ישראל, ת"ל וירשתם גוים גדולים ועצומים (דברים יא כג). ואחר כך כל מקום אשר תדרוך כף רגליכם, שלא תהא ארץ ישראל מטמאה בגילולים ואתם חוזרין ומכבשין חוצה לארץ, אלא משתכבשו ארץ ישראל תהיו רשאים לכבוש חוצה לארץ. הרי שכבשו חוץ לארץ מנין שהמצות נוהגות שם, הרי אתה דן נאמר כאן יהיה, ונאמר להלן יהיה. מה יהיה האמור להלן מצות נוהגות שם, אף יהיה האמור כאן מצות נוהגות שם. ואם תאמר מפני מה כבש דוד ארם נהרים וארם צובא ואין מצות נוהגות שם, אמרו דוד עשה שלא כתורה, התורה אמרה משתכנסו לארץ תהיו רשאין לכבוש ח"ל והוא לא עשה כן, דכתיב ואת היבוסי יושב ירושלם לא הורישו (שופטים א כא). א"ל הקב"ה דוד היבוסי סמוך לפלטרין שלך לא הורשת ואיך אתה חוזר ומכבש ארם נהרים וארם צובא. מנין שכנגדו בים הרי הוא לכם, מן הנהר גבולכם ולא הנהר גבולבם, מן המדבר גבולכם ולא המדבר גבולכם, עד הים גבולכם ולא הים גבולכם. ואם כבשתם הרי הוא גבולכם, מהמדבר והלבנון הזה (יהושע א ד), הלבנון זה ב"ה, שנאמר גלעד אתה לי ראש הלבנון (ירמיה כב ו). ואומר והלבנון באדיר יפול (ישעיה י לד). ואומר ולבנון אין די בער (ישעיה מ טז). למה נקרא שמו לבנון שמלבן עונותיהם של ישראל, שנאמר אם יהיו חטאיכם כשנים כשלג ילבינו (ישעיה א יח):

(שבועות מ"ז:) עד הנהר הגדול נהר פרת (יהושע א ד). וכתיב והנהר הרביעי הוא פרת (בראשית ב יד). רבי שמעון בר רבי טרפון אומר קדם לגבי דהינא ואידהן . דבי רבי ישמעאל תנא עבד מלך מלך. (): דבר אחר לפי שהוא מקיף כל ארץ ישראל, דכתיב כי מי גוי גדול (דברים ד ז). קוראו גדול, משל הדיוט אומר הדבק לשחוור וישתחוו לך:

(ב"ר טז, ג) רבי יודן ורב הונא. רבי יודן אמר הוא כבר הוא פרת. פרת שפרה ורבה עד שעוברין אותו בספינה, פרת שמימיו פרין ורבין. פרת שהוא מפרה והולך עד שהוא כלה במגרפה. כבר שמימיו קלין. כבר שפירותיו גסין ואינם יורדין בכברה. רבי הונא אמר כבר בפני עצמו ופרת בפני עצמו: ר׳ יהושע דסכנין בשם ר' לוי אומר אומרים לפרת למה אין קולך הולך, אמר להם איני צריך מעשי מוכיחין אותי, אדם נוטע בי נטיעה עושה לשלשים יום, אם זורע בי ירק עושה לשלשה ימים. אומרים לחדקל למה קולך הולך, אומר להם הלואי שקולי נשמע ונראה, אומרים לאילני מאכל למה אין קולכם הולך, אומרים להם אין אנו צריכין פירותינו מעידין עלינו, אומרים לאילני סרק למה קולכם הולך, אומרים להם הלואי נשמע קולינו ונראה. אמר רב הונא לא מטעם הזה אלא אילני מאכל על ידי שהם כבדים בפירותיהן לפיכך אין קולם הולך, אילני סרק על ידי שהם קלין קולם הולך, הה"ד כנוע עצי יער מפני רוח (ישעיה ז ב). והנהר הרביעי הוא פרת, הוא מלכות רביעית (נ"א הוא אנטיוכוס) שהפירה והצירה לבניו, שהפירה והצירה לעולם, שפרת ורבה מברכתו של זקן שהוא עתיד להפר לה בסוף, פרת על שם סופה, פורה דרכתי לבדי (ישעיה סג ג): (ספרי פ' עקב, דברים יא כה): לא יתיצב איש לפניך (יהושע א ה). אין לי אלא איש, אומה משפחה ואשה בכשפיה מנין, תלמוד לומר לא יתיצב מכל מקום, א"כ למה נאמר איש, אלא אפילו כעוג מלך הבשן:

(ב"ר ו, ט) לא ימוש ספר התורה הזה מפיך (יהושע א ח). אמר רבי שמעון בן יוחאי ספר משנה תורה היא סגנו (פירוש דגל של יהושע), בשעה שנגלה עליו הקב"ה מצאו יושב וספר משנה תורה בידו, א"ל חזק יהושע אמץ יהושע, לא ימוש ספר התורה הזה מפיך:

# יהושע - פרק א - רמז ה
(ברכות ל"ב:) רק חזק ואמץ (יהושע א, ז). שנו רבותינו ארבע דברים צריכים חזוק ואלו הן תורה ומעשים טובים תפלה ודרך ארץ. תורה ומעשים טובים מנין, רק חזק ואמץ (יהושע א, ז). חזק בתורה ואמץ במעשים טובים, תפלה מנין שנאמר קוה אל ה׳ חזק ויאמץ לבך (תהלים כז, יד). דרך ארץ מנין חזק ונתחזק בעד עמנו (ש"ב י, יב):

# יהושע - פרק א - רמז ו
(סנהדרין צ"ט.): לא ימוש ספר התורה הזה מפיך (יהושע א ח). תניא רבי יהושע בן קרחא אומר כל הלמד תורה ואינו חוזר עליה דומה לאדם שזורע ואינו קוצר. רבי יהושוע אומר כל הלומד תורה ומשכחה דומה לאשה שיולדת וקוברת. רבי עקיבא אומר זמר בכל יום זמר בכל יום, אמר יצחק בר אבדימי מאי קראה נפש עמל עמלה לו כי אכף עליו פיהו (משלי טז כו). הוא עומל במקום אחד ותורתו עומלת במקום אחר. אמר אלעזר אדם לעמל נברא, שנאמר אדם לעמל יולד (איוב ה ז). איני יודע אם לעמל פה ואם לעמל מלאכה, כשהוא אומר כי אכף עליו פיהו, הוי אומר לעמל פה נברא. ועדין איני יודע אם לעמל תורה אם לעמל שיחה, כשהוא אומר לא ימוש ספר התורה הזה מפיך והגית בו יומם ולילה (יהושע א ח), הוי אומר לעמל תורה נברא:

(מנחות צ"ט:): תניא אידך רבי יוסי אומר לחם הפנים אפילו סילק את הישנה שחרית וסידר את החדשה ערבית אין בכך כלום, אלא מה אני מקיים לפני תמיד (שמות כה ל), שלא ילין שולחן בלא לחם. אמר רבי אמי מדבריו של רבי יוסי נלמוד אפילו לא שנה אדם אלא פרק אחד שחרית ופרק אחד ערבית קיים מצות לא ימוש (יהושע א ח). אמר רבי יוחנן משום רשב"י אפילו לא קרא אדם אלא קריאת שמע שחרית וערבית קיים לא ימוש, ודבר זה אסור לאומרו בפני עם הארץ, לייט אביי על האומרו בפני עם הארץ. רבא אמר מצוה לאומרו בפני עם הארץ. שאל דמא בן אחותו של רבי ישמעאל את רבי ישמעאל כגון אני שלמדתי את התורה כלה מהו שאלמוד חכמה יונית, קרא עליו לא ימוש וגו' והגית בו יומם ולילה, צא ובדוק אי זו שעה שאינה לא מן היום ולא מן הלילה ולמוד בה חכמת יונית, ופליגא דר' שמואל בר נחמני דאמר ר' שמואל בר נחמני אמר ר' יהונתן פסוק זה אינו מצוה ולא חובה אלא ברכה. ראה הקב"ה את יהושע שדברי תורה חביבין עליו ביותר, שנאמר ומשרתו יהושע וגו' (שמות לג, יא). א"ל הקב"ה יהושע כל כך חביבין עליך דברי תורה, לא ימוש ספר וגו'. דבי רבי ישמעאל תנא דברי תורה לא יהיו עליך חובה, ואי אתה רשאי לפטור עצמך מהם.

(ספרי פ' פינחס, במדבר כז כג): תניא אידך והלא דברים קל וחומר ומה יהושע דכתיב בו ויהושע בן נון מלא רוח חכמה (דברים לד ט), נאמר בו לא ימוש (יהושע א ח). שאר בני אדם על אחת כמה וכמה:

# יהושע - פרק א - רמז ז
(ע"ז יט:): אז תצליח את דרכיך ואז תשכיל (יהושע א ח). אמר רבי יהושע בן לוי כל העוסק בתורה נכסיו מצליחין, דבר זה כתוב בתורה ושנוי בנביאים ומשולש בכתובים, כתוב בתורה ושמרתם את דברי הברית הזאת למען תשכילו את כל אשר תעשון (דברים כט ח). שנוי בנביאים לא ימוש וגו' (יהושע א ח). משולש בכתובים כי אם בתורת ה' חפצו וגו' וכל אשר יעשה יצליח (תהלים א):

(ויקרא רבה לה, ז): אמר רבי אחא הלמד על מנת לעשות זוכה להקביל רוח הקדש, מה טעם למען תשמור לעשות ככל הכתוב בו כי אז תצליח את דרכיך ואז תשכיל (יהושע א ח). ואין תשכיל אלא רוח הקדש, כד"א משכיל לאיתן האזרחי (תהלים פט, א):

(תנא דבי אליהו רבה י"ח): הכינו לכם צידה (יהושע א יא). וכי צדה היתה צריכה שם, והלא אינן (היו) אלא אוכלי המן שהיו מלקטין אותו בבקר בבקר, אלא כך אמר להם עשו תשובה כדי שתכנסו לארץ ותאכלו מתבואת הארץ, שנאמר וישבות המן ממחרת (יהושע ה יב). יצא מלאך להחריב את כל העולם, אמר בטל המן ובטלה התורה, שנאמר ויהי בהיות יהושע ביריחו וגו' (יהושע ה יג). א"ל ומה יהושע, וכי במנעלים אתה נעול ואין אתה נוהג, אבל על ישראל שבטל המן ובטלה התורה של נעלך, לפיכך הייתי אומר אשרי אדם שהוא מרבה את הישיבה ואת הטורח וממעט בסחורה ויושב והוגה בדברי תורה בכל יום תמיד.

(סנהדרין מט.): כל איש אשר ימרה את פיך (יהושע א יח). יכול אפילו לומדי תורה, תלמוד לומר רק חזק ואמץ. כתיב וילך עמשא להזעיק את יהודה וייחר מן המועד (ש"ב כ, ה). אזל אשכח רבנן דפתחי במסכתא אמר כתיב כל אשר ימרה את פיך, יכול אפילו לדברי תורה, תלמוד לומר רק חזק.

==יהושע ב==
===המשך רמז ז===
(תנחומא שלח ב): וישלח יהושע בן נון (יהושע ב א). זש"ה אשתוללו אבירי לב (תהלים עו ו). אלו משה ואהרן ששלחו מרגלים ואמרו לשון הרע על הארץ ולא היו יודעים מה לעשות, אלא אף משה ואהרן נתרשלו ידיהם, עמד כלב ושתק כל אותן האוכלוסין, אבל אלו ששלח יהושע שנו רבותינו פנחס וכלב היו, והלכו ונתנו נפשם והצליחו בשליחותן.

(במדבר רבה טז, א): אין לך חביב לפני הב"ה כשליח שמשתלח לעשות מצוה ונותן נפשו כדי שיצלח בשליחותו, ואין לך בני אדם שנשתלחו לעשות מצוה ונתנו נפשם להצליח כאותם שנים ששלח יהושע בן נון, שנאמר וישלח יהושע בן נון וגו'. מי היו שנו רבותינו פנחס וכלב, והלכו ונתנו נפשם והצליחו בשליחותם:

(מדרש רות): מהו חרש לאמר (יהושע ב א). ר' יהודה אומר כלי נגרות היו בידם כנגרין. ר' נחמיה אומר עשו עצמם קדרין והיו צועקים ואומרים הרי קדרות מי שירצה יבא ויקנה, למה שלא ירגיש בהם אדם רש"א חרש כמשמעו, א"ל עשו עצמיכם חרשים ואתם עומדים על אופנים שלהם:

# יהושע - פרק א - רמז ח
(ספרי פ' עקב דברים יא כה): ראו את הארץ ואת יריחו (יהושע ב א). יריחו היתה בכלל ולמה יצאת, מלמד ששקולה כנגד כולם. כיוצא בדבר אתה אומר וישלח אותם משה וגו' ואת פנחס (במדבר לא ו). פנחס היה בכלל ולמה יצא, מלמד ששקול כנגד כלם. כיוצא בדבר אתה אומר תשעה עשר איש ועשהאל (ש"ב ב, ל), והלא עשהאל בכלל ולמה יצא, לפי שהיה שקול כנגד כלם. כיוצא בו והמלך שלמה אהב נשים נכריות ואת בת פרעה (מ"א יא, א). בת פרעה היתה בכלל ולמה יצאת, מלמד שהיה מחבבה יותר מכלן ולפיכך החטיאה אותו יותר מכלן, כיוצא בו מכף כל אויביו ומכף שאול (ש"ב כב, א). שאול בכלל היה ולמה יצא אלא שהיה שאול כנגד כלן:

(במדבר רבה טז, א): וילכו ויבאו בית אשה זונה ושמה רחב וישכבו שמה (יהושע ב א). עמדה וקבלתן, והרגיש בהן מלך יריחו ושמע שבאו לחפור מ את הארץ, שנאמר ויאמר למלך יריחו (יהושע ב ב). כיון שהלכו לבקשם מה עשתה רחב, נטלה אותם ותטמינם, א"ל פנחס אני כהן והכהנים נמשלו כמלאכים, שנאמר כי שפתי כהן ישמרו דעת ותורה יבקשו מפיהו כי מלאך ה' צבאות הוא (מלאכי ב ז). והמלאך מבקש נראה מבקש אינו נראה, ומנין שנמשלו הנביאים כמלאכים, שכן הוא אומר במשה וישלח מלאך ויוציאנו ממצרים (במדבר כ טז). והלא משה היה, אלא מכאן שנמשלו הנביאים כמלאכים, שכן הוא אומר ויעל מלאך ה' מן הגלגל אל הבוכים ויאמר אעלה אתכם ממצרים (שופטים ב א). והלא פנחס היה אלא מכאן שנקראו הנביאים מלאכים, לפיכך א"ל פנחס אני כהן ואיני צריך להטמין אלא הטמינו לכלב חברי ואני עומד לפניהם ואינם רואין אותי וכן עשתה, שנאמר ותקח האשה את שני האנשים ותצפנם אין כתיב כאן אלא ותצפנו, הרי שלא הטמין את פנחס אלא לכלב, ללמדך כמה נתנו ב' צדיקים אלו נפשם לעשות שליחותם, אבל שלוחין ששלח משה היו רשעים, מנין ממה שקרינו בענין שלח לך אנשים:

(תנחומא שלח א): ותקח האשה את שני האנשים ותצפנו. נטלה אותן להטמינם, א"ל פנחס אני כהן והכהנים דומין למלאך, שנאמר כי שפתי מ כהן ישמרו דעת וגו'. מלאך ה' צבאות הוא, והמלאך מבקש נראה מבקש אינו נראה, ולא הטמינה כי אם לכלב:

(ברכות מג:): אמר רב הני חלפי דימא מברכין עלייהו בורא עצי בשמים, אמר מר זוטרא מאי קראה והיא העלתם הגגה ותטמנם בפשתי העץ (יהושע ב ו):

(זבחים קטז.): כי שמענו את אשר הוביש ה' גו' (יהושע ב י). ולא קמה עוד רוח באיש מפניכם (שם יא): וכתיב ויהי כשמוע כל מלכי האמורי אשר בעבר הירדן ימה ולא היה בם עוד רוח (יהושע ה א). מאי שנא התם דכתיב ולא היה בם עוד רוח ומאי שנא הכא דכתיב ולא קמה עוד רוח, לאשמועינן דאפילו איקשויי לא איקשו, מנא ידעא דאמר מר אין לך כל שר ונגיד שלא בא אל רחב הזונה; אמרו בת י' שנים היתה כשיצאו ישראל ממצרים וזנתה כל ארבעים שנה שהיו ישראל במדבר:

ותורידם בחבל (יהושע ב טו) (כתוב למעלה רמז שכ"ז).

# יהושע - פרק א - רמז ט
(מכילתא): לסוף חמשים שנה נתגיירה, אמרה לפניו רבש"ע בשלשה חטאתי לפניך בנדה בחלה ובהדלקה, בשלשה מחול לי בחבל בחלון ובחומה, שנאמר ותורידם בחבל וגו'. ומה שכר נטלה על כך, ר"א אומר זכתה שיצאו ממנו שמנה נביאים וכהנים ואלו הם ירמיה וחלקיה ושריה ומעשיה ברוך נריה חנמאל ושלום. וכתיב ומשפחות בית עבודת הבוץ לבית אשבע אלו בני רחב הזונה (דה"א ד, כא). שהטמינה את המרגלים בבוץ. לבית אשבע שנשבעו לה המרגלים, רבי יהודה אומר אף חלדה הנביאה היתה מבני בניה של רחב, שנאמר וילך חלקיהו הכהן ואחיקם ועכבור אל חולדה הנביאה אשת שלום בן תקוה (מ"ב כב, יד). וכתיב הנה אנחנו באים בארץ את תקות וגו' (יהושע ב יח). והלא דברים ק"ו ומה אם מי שהיתה מעם שנאמר בו לא תחיה כל נשמה, על שקרבה עצמה כך קרבה המקום, ישראל שעושין את התורה עאכ"ו:

(מדרש תדשא): יש נשים חסידות גיורות, הגר אסנת צפרה שפרה פועה בת פרעה רחב רות ויעל אשת חבר הקני:

# יהושע - פרק א - רמז י
(מכילתא): כי שמענו את אשר הוביש ה' את מי ים סוף מפניכם (יהושע ב, י). אמר רבי שמעון בן אלעזר: כשישראל עושין רצונו של מקום שמו מתגדל בעולם, שנאמר: ויהי כשמוע כל מלכי האמורי וגו' את אשר הוביש וגו' (יהושע ה, א). ואומר: כי שמענו את אשר הוביש וגו' (יהושע ב, י). כי ה' אלהיכם הוא אלהים (שם יא). וכשאין ישראל עושין רצונו של מקום שמו מתחלל בעולם, שנאמר: ויבוא אל הגוים אשר באו שם ויחללו את שם קדשי באמר להם עם ה' אלה ומארצו יצאו (יחזקאל לו, כ).

כי ה' אלהיכם הוא אלהים בשמים ממעל ועל הארץ מתחת (יהושע ב, יא). יתרו אמר: כי גדול ה' מכל האלהים (שמות יח, יא). אמרו שלא הניח עבודת גילולים בעולם שלא עבדה, לכך אמר מכל האלהים, נתן ממש בעבודת גילולים. ונעמן הודה בדבר יותר: הנה נא ידעתי כי אין אלהים בכל הארץ כי אם בישראל (מלכים ב' ה, טו). ורחב הודית בדבר יותר מהם: כי ה' אלהיכם הוא אלהים בשמים ממעל ועל הארץ מתחת (יהושע ב, יא).

(אגדת שמואל): אמר הקב"ה לרחב: אתה אמרת כי ה' אלהיכם הוא אלהים, ניחא בארץ שמא בשמים ממעל, אתה אמרת מה שלא ראית בעיניך, חייך שבנך עומד ורואה מה שלא ראו הנביאים, כמה דאת אמר: נפתחו השמים ואראה מראות אלהים (יחזקאל א, א). רחב שיירה בחללו של עולם, בא משה ואמר: אתה הראת לדעת וגו' (דברים ד, לה). עד ואין עוד (שם לט). אפילו בחללו של עולם, א"ל הקב"ה אתה אמרת ואין עוד, תנו לו מפרי ידיו, ולא קם נביא עוד בישראל כמשה (דברים לד, י):

# יהושע - פרק א - רמז יא
(פסיקתא): ועתה השבעו נא לי באלהים (יהושע ב, יב). כתיב ולא היית כזונה לקלס וגו' (יחזקאל טז, לא). אמר רבי שמעון את מוצא כל מה שכתב בישראל לגנאי כתב ברחב לשבח. ברחב כתיב השבעו לי באלהים. ובישראל כתיב לכן לשקר ישבעו (ירמיה ה, ב). ברחב כתיב והחייתם את אבי ואת אמי. ובישראל כתיב אב ואם הקלו בך (יחזקאל כב, ז). ברחב כתיב והיא העלתם הגגה. ובישראל כתיב ואת המשתחוים על הגגות (צפניה א, ה). ברחב כתיב ותטמנם בפשתי העץ. ובישראל כתיב אומרים לעץ אבי אתה (ירמיה ב, כז). ברחב כתיב ההרה לכו. ובישראל כתיב על ראשי ההרים יזבחו (הושע ד, יג). ברחב כתיב ונתתם לי אות אמת. ובישראל כתיב ואמת לא ידברו (ירמיה ט, ד). הוי כל מה שכתב בישראל לגנאי כתב ברחב לשבח:

ותורידם בחבל (יהושע ב, טו). שים נא בלואי הסחבות (ירמיה לח, יב). אמר ירמיה הלואי היה לי חדא סולם, א"ל הקב"ה סולם אתה מבקש, מה זקנתך ותורידם בחבל (יהושע ב, טו). אף אתה כן וימשכו את ירמיהו בחבלים (ירמיה לח, יג). 

(כתוב למעלה בירמיהו ל"ח, רמז שכ"ו):

# יהושע - פרק א - רמז יב
(אסתר רבה ט, ב): ונחבאתם שמה שלשת ימים (יהושע ב, טז). אין הקב"ה מניח את הצדיקים בצרה יותר משלשה ימים, הה"ד יחיינו מיומים ביום השלישי יקימנו ונחיה לפניו (הושע ו, ב).

(ב"ר נו, א): ביום השלישי של שבטים, שנאמר ויאמר אליהם יוסף ביום השלישי (בראשית מב, יח). ביום השלישי של יונה, ויהי יונה במעי הדגה שלשה ימים (יונה ב, א). ביום השלישי של עולי גולה, שנאמר ונחנה שם ימים שלשה (עזרא ח, טו). ביום השלישי של תחיית המתים, שנאמר יחיינו מיומים (הושע ו, ב). ביום השלישי של אסתר, ויהי ביום השלישי ותלבש אסתר מלכות (אסתר ה, א). באיזה זכות, רבנין אמרין בזכות יום שלישי של מתן תורה, ויהי ביום השלישי בהיות הבקר (שמות יט, טז). רבי לוי אמר בזכות יום שלישי של אברהם, שנאמר ביום השלישי וישא אברהם את עיניו (בראשית כב, ד):

# יהושע - פרק ג - רמז יג
(מכילתא): וישכם יהושע בבקר (יהושע ג, א). בבקר ולא בלילה, מגיד משנתנה רשות למלאך לחבל אין מבחין בין צדיק לרשע, וכן הוא אומר: לך עמי בא בחדריך (ישעיה כו, כ). וכתיב ואתם לא תצאו איש מפתח ביתו עד בקר (שמות יב, כב). ואומר: הנני אליך והוצאתי חרבי מתערה והכרתי ממך צדיק ורשע (יחזקאל כא, ח). ואומר: והיה בעבור כבודי (שמות לג, כב). ללמדך שתהא נכנס בכי טוב ויוצא בכי טוב. וכן את מוצא שהיו האבות והנביאים נוהגים בדרך ארץ, שנאמר: וישכם אברהם בבקר (בראשית כב, ג). וישכם יעקב בבקר (בראשית כח, יח). וישכם משה בבקר (שמות לד, ד). וישכם שמואל וגו' בבקר (ש"א טו, יב). והלא דברים ק"ו, אם אבות ונביאים שהלכו לעשות רצונו של מי שאמר והיה העולם נהגו בדרך ארץ שאר בני אדם עאכ"ו, וכן הוא אומר: תשת חשך ויהי לילה (תהלים קד, כ). הכפירים שואגים לטרף (שם כא). תתן להם ילקוטון (שם כח). תזרח השמש יאספון (שם כב). מכאן ואילך יצא אדם לפעלו (שם כג). ואומר: מה רבו מעשיך וגו' (שם כד): דבר אחר: וישכם יהושע בבקר (יהושע ג, א). מלמד שהזריזין מקדימין למצות. דבר אחר: בבקר - מלמד שתפלתן של צדיקים נשמעת בבקר, בקרו של אברהם, בקרו של יעקב, בקרו של משה, בקרו של יהושע, בקרו של שמואל, בקרן של נביאים שעתידין לעמוד, שנאמר ה' בקר תשמע קולי (תהלים ה, ד). בקרו של עולם הבא, שנאמר חדשים לבקרים (איכה ג, כג). וכן את מוצא שיפרע הקב"ה מן הרשעים בגיהנם לעתיד לבא בבקר, שנאמר לבקרים אצמית כל רשעי ארץ (תהלים קא, ח). ואף ירושלם לעתיד לבא כל בקר ובקר דינה יוצא לאור, שנאמר: ה' צדיק בקרבה [לא יעשה עולה בבקר בבקר משפטו יתן לאור] (צפניה ג, ה).

(תנחומא): אך רחוק יהיה ביניכם וביניו כאלפים אמה (יהושע ג, ד). אמר להם יהושע עתידים אתם לעמוד שם ולעשות שם את השבת, אל תרחקו מן הארון יותר מאלפים אמה לכל רוח, שתהיו רשאין לבא להתפלל לפני הארון בשבת, וכן את מוצא כשאמר הקב"ה למשה שיעשו להם דגלים, א"ל השרו דגליכם לארון לכל רוח, שנאמר: איש על דגלו באותות וגו' (במדבר ב, ב).

(ב"ר נג, יג): אך רחוק יהיה ביניכם וביניו כאלפים אמה (יהושע ג, ד). כאן כתיב ותשב לה מנגד הרחק כמטחוי קשת (בראשית כא, טז). ולהלן כתיב מנגד סביב לאהל מועד (במדבר ב, ב). למדנו נגד מנגד הרחק מרחוק:

# יהושע - פרק ג - רמז יד
(ב"ר ה, ז): ויאמר יהושע אל בני ישראל גושו הנה (יהושע ג, ט). אמר רבי: זקפן בין שני בדי ארון. רבי אחא ברבי חנינא: סמכן בין שני בדי ארון, רבנין אמרין: צמצמם בין שני בדי ארון, אמר להן יהושע ממה שהחזיקו אתכם שני בדי ארון אתם יודעים כי אל חי בקרבכם (יהושע ג י). מכאן שהמועט מחזיק את המרובה. ודכוותה יקוו המים מתחת השמים אל מקום אחד (בראשית א ט). בנוהג שבעולם אדם מפנה כלי מלא תוך כלי ריקן, שמא כלי מלא בתוך כלי מלא, כך כל העולם מים במים ואת אמרת "אל מקום אחד". מכאן שמועט מחזיק את המרובה. ודכוותה ויקהילו משה ואהרן את הקהל אל פני הסלע (במדבר כ י). אמר רבי חנינא כמלא פי כברה קטנה היתה שם וכל ישראל עומדים שם, מכאן שהמועט מחזיק את המרובה. ודכוותה קחו לכם מלא חפניכם (שמות ט ח). וכי חפנו של משה מחזיק שמונה קמצים, לא דמי ההוא דחפן לההוא דקמץ, דההוא דחפן תרין כהדין דקמץ, וכתיב וזרקו משה (שם). נמצא חפנו של משה מחזיק שמונה קמצים, מכאן שהמועט מחזיק את המרובה. ודכוותה ארך החצר מאה באמה (שמות כז יח). וכל ישראל עומדים שם, מכאן שמועט מחזיק את המרובה. ואף ירושלם כן, כדתנינן עומדים צפופים ומשתחוים רווחים, ארבע אמות לכל אחד ואחד מכל צד, כדי שלא יהא אחד שומע תפלתו של חבירו, אף לעתיד לבא כן: בעת ההיא יקראו לירושלם כסא ה' ונקוו אליה וגו' (ירמיה ג יז). ר' יוחנן סליק כו', א"ל וכי מחזקת היא, אמר לה הקב"ה האריכי הרחיבי קבלי אוכלוסיך, הרחיבי מקום אהלך וגו' (ישעיה נד ב). כי ימין ושמאל תפרוצי (שם ג):

(פסיקתא): הנה ארון הברית אדון כל הארץ (יהושע ג, יא). אמר רבי שמואל בר נחמני כל מקום שנאמר "אדון" עוקר דיורין ומכניס דיורין, וזה בנין אב לכלם, עוקר כנעניים ומכניס ישראל, וכן הוא אומר: לכן נאם האדון ה' צבאות אביר ישראל וגו' (ישעיה א כד). ואשיבה שופטיך כבראשונה (שם כו):

(סוטה לג ע"ב): תנו רבנן כיצד עברו ישראל את הירדן, בכל יום ארון נוסע אחר שני דגלים, והיום נוסע תחלה, שנאמר הנה ארון הברית אדון כל הארץ עובר לפניכם בירדן (יהושע ג יא). בכל יום ויום לויים נושאים את הארון, והיום נשאוהו כהנים, שנאמר והיה כנוח כפות רגלי הכהנים נושאי ארון ה' (שם יג). תניא ר' יוסי אומר בשלשה מקומות נשאו הכהנים את הארון, כשעברו את הירדן, וכשסבבו חומת יריחו, וכשהחזירוהו פלשתים למקומו, וכיון שנטבלו רגלי הכהנים במים חזרו המים לאחוריהם, שנאמר ורגלי הכהנים וגו' נטבלו בקצה המים (שם טו). וכתיב ויעמדו המים היורדים מלמעלה קמו נד אחד (שם טז). וכמה גובהן של מים, י"ב מיל על י"ב מיל כנגד מחנה ישראל דברי ר"י. א"ל רבי אלעזר ברבי שמעון: לדבריך אדם קל או מים קלים, הוי אומר מים קלים, באים מים ושוטפים אותם, אלא מלמד שהיו נגדשין כיפין על גבי כיפין יותר משלש מאות מיל עד שראו אותם כל מלכי מזרח ומערב, שנאמר ויהי כשמוע כל מלכי האמורי וגו' (יהושע ה א). עודם בירדן אמר להם יהושע: דעו על מה אתם עוברים את הירדן, על מנת שתורישו את יושבי הארץ, שנאמר והורשתם את כל יושבי הארץ וגו' (במדבר לג נב). אם אתם עושין כן מוטב ואם לאו באים מים ושוטפין אותכם, מאי אותכם, אותי ואתכם. עודם בירדן אמר להם יהושע: הרימו לכם איש אבן אחת על שכמו למספר שבטי ישראל וגו'. עודם בירדן אמר להם יהושע: שאו לכם מזה מתוך הירדן ממצב רגלי הכהנים, הכינו שתים עשרה אבנים והעברתם אותם עמכם והנחתם אותם במלון אשר תלינו בו הלילה. אמר רבי יהודה: אבא חלפתא וחנינא בן חכינאי עמדו על אותן האבנים ושיערו כל אחד ואחד כארבעים סאה, וגמירי מאי דמדלי איניש על כתפיה תלתא דטעוני הוי. ומכאן אתה מחשב לאשכול, שנאמר וישאוהו במוט בשנים (במדבר יג כג). ממשמע שנאמר במוט איני יודע שהוא בשנים, מה ת"ל בשנים, בשני מוטות. אמר ר' יצחק טורטני וטורטני דטורטני (פירוש: קנה של מאזנים בלשון יון), כיצד שמנה נטלו אשכול, אחד נשא רמון, ואחד נשא תאנה, יהושע וכלב לא נשאו כלום מפני שלא היו באותה עצה. רבי אמי ורבי יצחק פליגי, חד אמר לדברי ר' יהודה כחנייתן עברו, לדברי רבי אלעזר ברבי שמעון בזה אחר זה עברו. וחד אמר בין למר ובין למר כחנייתן עברו, מר סבר אדם קל ומר סבר מים קלים:

(סוטה לה ע"א): תנו רבנן כיון שעלה אחרון שבישראל מן הירדן חזרו המים למקומם, שנאמר ויהי בעלות הכהנים נושאי ארון ברית ה' מתוך הירדן וגו' (יהושע ד יח). נמצא ארון ונושאיו מצד אחד וישראל מצד אחד, נשא ארון את נושאיו ועבר, שנאמר ויהי כאשר תמו כל העם לעבור ויעבור ארון ה' והכהנים לפני העם (יהושע ד יא). ועל דבר זה נענש עוזא, שנאמר: וישלח עוזא ידו אל ארון האלהים ויאחז בו כי שמטו הבקר (ש"ב ו ו). ויחר אף אלהים בעוזא (שם ז). אמר לו הקב"ה: עוזא נושאיו נושא, הוא עצמו לא כל שכן. נמצאת אומר שלשה מיני אבנים היו, אחד שהקים משה בארץ מואב, שנאמר בעבר הירדן בארץ מואב הואיל משה באר (דברים א ה). ולהלן הוא אומר וכתבת על האבנים וגו' באר היטב (דברים כז ח). ואתיא באר באר. ואחד שהקים יהושע בירדן, ואחד שהקים יהושע בגלגל. כיצד כתבו ישראל את התורה, רבי יהודה אומר: על גבי אבנים כתבוה, שנאמר: וכתבת על האבנים את כל דברי התורה הזאת באר היטב (דברים כז ח). ואח"כ סדום בסיד. א"ל ר' שמעון, לדבריך היאך למדו אומות העולם תורה. אמר לו בינה יתירה נתן בהם הקב"ה ושגרו נוטרים שלהם וקלפו את הסיד וכתבוה, ועל דבר זה נחתם גזר דינם לבאר שחת, שהיה להם ללמוד ולא למדו. ר' שמעון אומר על גבי סיד כתבוה, וכתבו להם למטה, למען אשר לא ילמדו אתכם לעשות (דברים כ יח). הא למדת שאם חוזרים בתשובה מקבלים אותם. אמר רבא בר שילא מאי טעמא דרבי שמעון, דכתיב והיו עמים משרפות סיד (ישעיה לג יב). על עסקי סיד. ור' יהודה אומר כסיד, מה סיד אין לו תקנה אלא שריפה אף רשעים אין להם תקנה אלא שריפה. בא וראה כסה ניסים נעשו לישראל באותו היום, בו ביום עברו את הירדן ובאו להר גריזים ולהר עיבל יותר מששים מיל, ואין כל בריה יכולה לעמוד בפניהם, וכל העומד בפניהם מיד נתרז (פירוש: נתקלקל ברעי), שנאמר: את אימתי אשלח לפניך (שמות כג כז). ואומר: תפול עליהם אימתה ופחד וגו' (שמות טו טז). עד יעבור עמך ה' זו ביאה ראשונה, עד יעבור עם זו קנית זו ביאה שניה. אמור מעתה ראויין היו ישראל ליעשות להם נס בימי עזרא כדרך שנעשה להם בימי יהושע אלא שגרם החטא. ואח"כ הביאו אבנים ובנו את המזבח וסדוהו בסיד וכתבו עליו את כל התורה כלה באר היטב בשבעים לשון, והעלו עולות ושלמים ואכלו ושתו ושמחו, וברכו וקללו וקפלו את האבנים ובאו ולנו בגלגל, שנאמר והעברתם אותם עמכם והנחתם אותם במלון (יהושע ד ג). יכול בכל מלון, ת"ל במלון אשר תלינו בו הלילה. וכתיב ואת שתים עשרה האבנים האלה אשר לקחו מן הירדן הקים יהושע בגלגל (שם כ):

(סוטה לב ע"א): ששה שבטים עלו על ראש הר גריזים, וששה על הר עיבל, והכהנים והלויים והארון למטה באמצע, הכהנים מקיפין את הארון, והלויים מקיפין את הכהנים, וכל ישראל מזה ומזה עומדים, שנאמר וכל ישראל וזקניו מזה ומזה עומדים. הסבו פניהם כלפי הר גריזים ופתחו בברכה, ברוך האיש אשר לא יעשה פסל וגו'. ואלו ואלו עונין אמן. הפכו פניהם כלפי הר עיבל ופתחו בקללה ואמרו ארור האיש אשר יעשה פסל וגו', ואלו ואלו עונין אמן, עד שגמרו ברכות וקללות. ואחר כך הביאו את האבנים ובנו את המזבח, וסדו אותם בסיד וכתבו עליו את התורה בשבעים לשון, והעלו עולות ושלמים ואכלו ושתו והלכו ולנו במקומם:

(סוטה לג ע"ב): תנו רבנן הלא המה בעבר הירדן (דברים יא, ל). - מעבר הירדן ואילך דברי רבי יהודה. אחרי דרך מבוא השמש - מקום שהחמה זורחת. בארץ הכנעני היושב בערבה - אלו הר גריזים והר עיבל שיושבים בהם כותים. מול הגלגל - הסמוך לגלגל. אצל אלוני מורה - מה להלן שכם אף כאן שכם. ולהלן הוא אומר עד מקום שכם עד אלון מורה (בראשית יב, ו). רבי אלעזר אומר: הלא המה בעבר הירדן - סמוך לירדן, דאי מירדן ואילך הא כתיב והיה בעברכם את הירדן (דברים כז, ד). אחרי דרך מבוא השמש - מקום שהחמה זורחת, בארץ הכנעני - בארץ החוי, היושב בערבה - והלא בהרים וגבעות הם יושבים, מול הגלגל - והלא לא ראו את הגלגל. רבי אלעזר בן יעקב אומר: לא בא הכתוב אלא להראות להם דרך בשניה כדרך שהראה להם בראשונה, דרך כדרכו לכו ולא בשדות וכרמים, היושב - בישוב לכו ולא בהרים וגבעות, בערבה - ולא במדברות:

(סוטה לז ע"א): תנו רבנן ברוך בכלל ברוך בפרט, ארור בכלל ארור בפרט, ללמוד וללמד לשמור ולעשות הרי ארבע, ארבע וארבע הרי שמונה, שמונה ושמונה הרי שש עשרה, וכן בסיני וכן בערבות מואב. רבי שמעון מוציא הר גריזים והר עיבל ומכניס אהל מועד שבמדבר: תנו רבנן ונתת את הברכה על הר גריזים וגו'. מה ת"ל אם ללמד שתהא הברכה על הר גריזים והקללה על הר עיבל, הלא כבר נאמר אלה יעמדו לברך את העם וגו'. וכתיב ואלה יעמדו על הקללה וגו'. אלא להקדים ברכה לקללה, יכול יהיו כל הברכות קודמות לקללות, ת"ל ברכה וקללה. ברכה אחת קודמת לקללה ואין כל הברכות קודמות לקללות. ולהקיש ברכה לקללה, מה קללה בלוים אף ברכה בלוים. ומה קללה בקול רם אף ברכה בקול רם, ומה קללה בלשון הקדש אף ברכה בלשון הקדש, ומה קללה בכלל ופרט אף ברכה בכלל ופרט, ומה קללה אלו ואלו עונין אמן אף ברכה אלו ואלו עונין אמן:

# יהושע - פרק ג - רמז טו
(מדרש ילמדנו): ויעמדו המים היורדים מלמעלה קמו נד אחד הרחק מאד (באדם) מאדם העיר אשר מצד צרתן (יהושע ג, טז). אתה מוצא כל נסים שנעשו לישראל בזכותו של אברהם היה, יציאת מצרים בזכותו, שנאמר כי זכר את דבר קדשו את אברהם עבדו (תהלים קה, מב). ויוציא עמו בששון (שם מג). קריעת ים סוף בזכותו, שנאמר לגוזר ים סוף לגזרים (תהלים קלו, יג). וכתיב אשר עבר בין הגזרים האלה (בראשית טו, יז). קריעת ירדן בזכותו, שנאמר (באדם) מאדם העיר אשר מצד צרתן (יהושע ג, טז). שמעת מימיך עיר נקראת אדם, אלא על אברהם נאמר: האדם הגדול בענקים (יהושע יד, טו). מתן תורה בזכותו, שנאמר עלית למרום שבית שבי לקחת מתנות באדם (תהלים סח, יט):

(ב"ר עו, ה): רבי יהודה ברבי סימון בשם רבי יוחנן אומר: מצינו בתורה בנביאים ובכתובים שלא עברו ישראל את הירדן אלא בזכותו של יעקב, בתורה: כי במקלי עברתי את הירדן הזה (בראשית לב, י). בנביאים: ביבשה עבר ישראל את הירדן (יהושע ד, כב). ישראל סבא. בכתובים: מה לך הים כי תנוס הירדן תסוב לאחור וגו' (תהלים קיד, ה). מלפני אלוה יעקב (שם ז):

# יהושע - פרק ד - המשך רמז טו
(פסיקתא): והעם עלו מן הירדן בעשור לחדש (יהושע ד, יט). אמר רבי לוי: לקיחת הפסח עמדה להם בירדן, דכתיב בעשור לחדש הזה ויקחו להם וגו' (שמות יב, ג). וכתיב התם והעם עלו מן הירדן בעשור לחדש (יהושע ד, יט). אכילת הפסח עמדה בימי המן, דכתיב בלילה ההוא נדדה וגו' (אסתר ו, א).

(יבמות עא:): אמר רבי יוחנן בשם רבי בנאה: ערל מקבל הזאה, שכן מצינו באבותינו שקבלו הזאה כשהיו ערלים, שנאמר והעם עלו מן הירדן בעשור לחדש (יהושע ד, יט). בעשרה לא מהול משום חולשא דאורחא, הזאה אימת עביד לאו כשהם ערלים, ודילמא לא עבוד פסח כלל, לא סלקא דעתך דכתיב ויעשו את הפסח (יהושע ה, י). ודילמא פסח הבא בטומאה עבוד, אמר רב אשי בהדיא תניא מלו וטבלו ועשו פסחיהן בטהרה:

# יהושע - פרק ה - המשך רמז טו
(יבמות עא:): בעת ההיא אמר ה' אל יהושע (יהושע ה, ב). אמר רבה בר יצחק: לא ניתנה פריעת מילה לאברהם אבינו, שנאמר בעת ההיא אמר ה' אל יהושע וגו' (יהושע ה, ב). ודילמא הנך דלא מהול כלל, דכתיב כי מולים היו וגו' (שם ה). א"כ מאי "שוב" ומאי "שנית", אלא לאו לפריעה, ולאקושי סוף מילה לתחלת מילה, מה תחלת מילה מעכבת אף סוף מילה מעכבת, כדתנן (מס' שבת פי"ט מ"ו): אלו הן ציצין המעכבין את המילה, בשר החופה את רוב גבהה של עטרה. ובמדבר מאי טעמא לא מהול, אי תימא משום חולשא דאורחא, ואי תימא משום דלא נשיב להו רוח צפונית, דתניא כל אותם ארבעים שנה שהיו ישראל במדבר לא נשבה להם רוח צפונית. מאי טעמא, איתימא משום דנזופין הוו, ואי תימא משום דלא ליבדרו ענני כבוד. אמר רב פפא הילכך האי יומא דעיבא לא מהלינן ביה ולא מסוכרינן ביה (פירוש: אין מקיזין דם), והאידנא דדשו בו רבים שומר פתאים ה' (תהלים קטז, ו):

(פרקי דרבי אליעזר פרק כ"ט): תניא רבי ישמעאל אומר: וכי (כותים) [ערלים] שמעו קולו של הקב"ה בסיני ונתן להם את התורה, אלא ח"ו נמולין היו אלא שלא כתקנן, והיו כורתין ולא היו פורעין, וכל מי שמל ולא פרע כאילו לא מל, לכך אמר הכתוב לא מלו (יהושע ה, ה). וכשבאו ישראל לארץ ישראל אמר לו הקב"ה ליהושע, יהושע אי אתה יודע שאין ישראל נמולין כדרכן וכתקנן, חזור ומול את ישראל פעם שנית, שנאמר ושוב מול את בני ישראל שנית (שם ב). וקבץ את כל הערלות עד שעשה אותם כגבעה, שנאמר וימל את בני ישראל אל גבעת הערלות (שם ג). והיו ישראל לוקחים את הערלות ואת הדם ומכסין אותם בעפר המדבר, וכשבא בלעם ראה את כל המדבר מלא ערלות, אמר מי יוכל לעמוד בזכות זאת שמכוסה במדבר בעפר, שנאמר מי מנה עפר יעקב (במדבר כג, י). מכאן התקינו חכמים שיהיו מכסין את הערלה בעפר הארץ שנמשלו בו, שנאמר והיה זרעך כעפר הארץ (בראשית כח, יד). וכך היו ישראל מלין עד שנחלקו לשתי ממלכות, מלכות אפרים מנעו מהם ברית מילה, ועמד אליהו ז"ל קנא קנאה גדולה ונשבע לשמים שלא להוריד טל ומטר, ושמעה איזבל ובקשה להרוג אותו, ועמד אליהו ז"ל והיה מתפלל לפני הקב"ה, אמר לו הקב"ה: אליהו טוב אתה מאבותיך, יעקב ברח מפני עשו, שנאמר קום ברח לך (בראשית כז, מג). משה ברח מפני פרעה, שנאמר ויברח משה מפני פרעה (שמות ב, טו). דוד ברח מפני שאול, שנאמר ודוד ברח וימלט (ש"א יט, יח). מלמד שכל הבורח נמלט, ועמד אליהו ז"ל והלך לו להר חורב, ושם נגלה עליו הקב"ה ואמר לו מה לך פה אליהו (מ"א יט, ט). ויאמר קנא קנאתי (שם י). א"ל לעולם אתה מקנא, קנאת בשטים על גלוי עריות וכאן את מקנא, חייך שאין ישראל עושין ברית מילה עד שאתה רואה בעיניך, מכאן התקינו להיות עושין מושב כבוד למלאך שנקרא אליהו ז"ל מלאך הברית, שנאמר ומלאך הברית אשר אתם חפצים הנה בא (מלאכי ג, א):

(ב"ר לא, ח): עשה לך חרבות צורים (יהושע ה, ב). אמר רבי אמי בארבע מקומות נאמר בלשון הזה עשה לך. בשלשה נתפרש, באחד לא נתפרש, עשה לך תיבת עצי גופר (בראשית ו, יד). נתפרש אעין דקדרוס. ועשה לך חרבות צורים (יהושע ה, ב). נתפרש גלבין דטינרי (פירוש: תער עשוי מאבן). עשה לך שתי חצוצרות כסף (במדבר י, ב). נתפרש, עשה לך שרף (במדבר כא, ח). לא נתפרש. רבי יודן בשם רבי יוסי: ישמע חכם ויוסף לקח (משלי א, ה). זה משה, אמר אם אני עושה אותו של זהב אין הלשון הזה נופל על הלשון הזה, אם אני עושה אותו של כסף אין הלשון הזה נופל על הלשון הזה, הרי אני עושה אותו של נחשת, למה שלשון הזה נופל על הלשון הזה, שנאמר ויעש משה נחש נחשת (במדבר כא, ט). מכאן שניתנה תורה בלשון הקדש:

(ויק"ר כה, ז): וימל את בני ישראל אל גבעת הערלות (יהושע ה, ג). מקום שהוא עושה גבעה בערלה.

רב נחמן אמר: "תן חלק לשבעה" זה דור שמלן משה לשבעה, "וגם לשמנה" (קהלת יא, ב). זה דור שמלן יהושע לשמנה:

(פסיקתא): וזה הדבר אשר מל יהושע (יהושע ה, ד). רבי ברכיה ור' חלבו בשם ר' אבין בר' יוסי: דבר אמר להם יהושע ומלן. א"ל מה אתם סוברים שאתם נכנסין לארץ ערלים, כך אמר הקב"ה לאברהם, ונתתי לך ולזרעך אחריך (בראשית יז, ח). על מנת ואתה את בריתי תשמור (שם ט):

(ב"ר מו, ב): זהו שאמר הכתוב: לכל זמן ועת לכל חפץ (קהלת ג, א). זמן היה לו לאברהם שניתנה לו המילה, שנאמר בעצם היום הזה נמול אברהם (בראשית יז, כו). זמן היה שתפול (שימולו) לבניו, שנאמר כי מולים היו (יהושע ה, ה):

היום גלותי את חרפת מצרים מעליכם (יהושע ה, ט). לפי שראה פרעה באיצטגנינות וא"ל לישראל ראו כי רעה נגד פניכם (שמות י, י). א"ל רואה אני באיצטגנינות שלי כוכב אחד עולה לקראתכם ושמו רעה, והוא סימן דם והריגה, וכשחטאו ישראל במדבר בעגל ובקש הקב"ה להורגם, בקש משה בתפלתו למה יאמרו מצרים לאמר ברעה הוציאם (שמות לב, יב). זהו שאמרנו לכם ראו כי רעה נגד פניכם, וינחם ה' על הרעה אשר דבר (שם יד). והפך את הדם לדם מילה שמל אותם יהושע, וז"ש היום גלותי את חרפת מצרים. שהיו אומרים דם אנו רואים עליכם:

(ר"ה יג.): ויאכלו מעבור הארץ ממחרת הפסח (יהושע ה, יא). בעו מיניה מרב כהנא עומר שהקריבו ישראל בכניסתן לארץ מהיכן הקריבו, אם תאמר דעייל ביד נכרי, קצירכם אמר רחמנא ולא קציר נכרי. ומנלן דהקריבו דילמא לא הקריבו, לא סלקא דעתך דכתיב ויאכלו מעבור הארץ ממחרת הפסח. ממחרת הפסח אכול, מעיקרא לא אכול, דאקריבו עומר והדר אכול, מהיכן הקריבו, א"ל כל שלא הביא שליש ביד נכרי, ודילמא עייל ולא קים להו, אלא קים להו הכא נמי קים להו, ודילמא לא עייל כלל, אבל היכא דעייל רבעא או דנקא בין שליש לפחות משליש לא קים להו, לא סלקא דעתך דכתיב והעם עלו מן הירדן בעשור לחדש (יהושע ד, יט). ואי ס"ד דלא עייל כלל בחמשה יומי מי קא מטי, אלא מאי דעייל רבעא או דנקא בחמשה יומי מי קא מלי, אלא מאי אית לך למימר, ארץ צבי כתיב בה, הכא נמי ארץ צבי כתיב ביה:

(תוספתא דסוטה): וישבות המן ממחרת (יהושע ה, יב). כל זמן שהיה משה קיים היה המן יורד להם, משמת מהו אומר וישבות המן ממחרת (יהושע ה, יב). ולא שהמן היה תולה בחייו אלא אף במיתתו, שמן המן שלקטו בשבעה באדר אכלו ל"ט יום עד ט"ז בניסן והקריבו את העומר בגלגל, שנאמר ובני ישראל אכלו את המן ארבעים שנה וגו' (שמות טז, לה). שאין ת"ל עד בואם אל ארץ נושבת. מה תלמוד לומר עד בואם, מלמד שאילו לא פסק המן לא רצו לאכול מתבואת הארץ. רבי אלעזר בן עזריה מושלו משל למה הדבר דומה, למלך בשר ודם שאמר לעבדו מזוג לי חמין, א"ל אין לי חמין, א"ל מזוג לי צונן. דבר אחר משל אומר לאדם מפני מה אתה אוכל פת שעורין מפני שאין לי פת חטין, מפני מה אתה אוכל חרובין, מפני שאין לי דבילה, כך אילו היה בידם של ישראל מאותה קמיצה שקמצו בו ביום שמת משה לא רצו לאכול מתבואת ארץ כנען, ואותה שנה שיצאו מארץ מארץ מצרים ירדה להם מן בט"ז באייר ופסק בשבעה באדר, וכלה בידן בששה עשר בסיון, שנאמר ויאכלו מתבואת ארץ כנען בשנה ההיא (יהושע ה, יב). דבר אחר מה תלמוד לומר ובני ישראל אכלו את המן ארבעים שנה. והלא חסרים שלשים יום מחמשה עשר בניסן עד ששה עשר באייר אלא שאכלו עוגות מצות שהוציאו בידן ממצרים, שהיו יפות להם כמן:

(מכילתא): תניא רבי יהושע אומר: ארבעים יום אכלו ישראל את המן אחר מיתתו של משה, כיצד בשבעה באדר מת משה ואכלו ממנו ארבעה ועשרים של אדר וששה עשר של ניסן, שנאמר וישבות המן ממחרת (יהושע ה, יב). רבי אלעזר המודעי אומר: שבעים יום, כיצד מת משה בשבעה באדר ואכלו ממנו ארבעה ועשרים של אדר ראשון ושלשים של אדר שני ששנת עיבור היה, וששה עשר של ניסן. ר' אליעזר אומר: שבעים יום, בשבעה בשבט מת משה, ואכלו ממנו כ"ד של שבט ושלשים של אדר וששה עשר של ניסן, ואותה שנה לא היתה מעוברת. רבי יוסי אומר נ"ד שנים אכלו ישראל את המן, ארבעים שנה בחייו של משה וארבע עשרה שנה אחר מיתתו, שנאמר ובני ישראל אכלו את המן ארבעים שנה (שמות טז, לה). שאין תלמוד לומר "ואת המן אכלו עד בואם אל ארץ נושבת" אלא אלו ארבע עשרה שנה אחר מיתתו של משה, שבעה שכבשו ושבעה שחלקו:

(תענית ט.): שלשה פרנסים טובים ניתנו להם לישראל. אלו הם: משה ואהרן ומרים, ושלש מתנות טובות נתנו על ידם, מן ועמוד ענן ובאר, מן בזכות משה, ועמוד ענן בזכות אהרן, באר בזכות מרים. מתה מרים בטלה הבאר, דכתיב ותמת שם מרים (במדבר כ, א). וכתיב בתריה ולא היה מים לעדה (שם ב). וחזרה בזכות משה ואהרן. מת אהרן בטל עמוד הענן, דכתיב ויראו כל העדה כי גוע אהרן (במדבר כ, כט). ואמר רבי אבהו: אל תקרי וַיִרְאוּ אלא וייראו, חזרו שניהם בזכות משה. מת משה בטלו שלשתן, וכתיב ואכחיד את שלשת הרועים בירח אחד (זכריה יא, ח). וכי בירח אחד מתו והלא מרים מתה בניסן ואהרן באב ומשה באדר, אלא שבטלו מתנות טובות שנתנו על ידם בירח אחד.

(ילמדנו): ולעתיד לבא עתידין לחזור שלשתן, שנאמר לא ירעבו ולא יצמאו ולא יכם שרב ושמש (ישעיה מט, י). לא ירעבו זה המן. ולא יצמאו זה הבאר. ולא יכם שרב ושמש זה עמוד ענן. ועל מבועי מים ינהלם. מבוע לא נאמר אלא מבועי, לעתיד לבא עתידין לצאת להם לישראל שנים עשר מבועין כנגד שנים עשר שבטים:

(עירובין ס:): ויהי בהיות יהושע ביריחו (יהושע ה, יג). והכתיב ויריחו סוגרת ומסוגרת (יהושע ו, א). אלא מלמד לעיבורה של עיר שהוא כעיר, ותנן הנותן את עירובו בעיבורה של עיר לא עשה ולא כלום.

(מגילה ג.): ויאמר לו הלנו אתה אם לצרינו (יהושע ה, יג). והיכי עביד הכי והא אמר רבי יהושע בן לוי: אסור לאדם ליתן שלום בלילה שמא שד הוא, שאני התם דקאמר ליה שר צבא ה' (יהושע ה, יד). ודילמא משקרי, גמירי דלא מפקי שם שמים לבטלה:

(תנחומא פ' משפטים, יח): כיון שאמר לו הלנו אתה (יהושע ה, יג). התחיל צועק מתחת צפרני רגליו, א"ל שני פעמים באתי להנחיל את ישראל את הארץ, באתי בימי משה רבך ודחה אותי, שנאמר עתה באתי (יהושע ה, יד). אבל משה דחה אותי, שנאמר אם אין פניך הולכים אל תעלנו מזה (שמות לג, טו):

(עירובין סג:): אמר רבי אבא בר פפא לא נענש יהושע אלא על שבטל את ישראל לילה אחת מפריה ורביה, שנאמר ויאמר לא וגו' שר צבא ה' וגו' (יהושע ה, יד). א"ל אמש בטלתם תמיד של בין הערבים, ועכשיו בטלתם תלמוד תורה. א"ל ועל איזה מהם באת, א"ל עתה באתי, מיד וילן יהושע בלילה ההוא בתוך העמק (יהושע ח, ט). אמר רבי יוחנן מלמד שלן בעומקה של הלכה, וגמירי כל זמן שארון ושכינה שלא במקומן ישראל אסורין בתשמיש המטה. ואמר רב שמואל בר אבא משמיה דרב: גדול תלמוד תורה יותר מהקרבת תמידין, שנאמר עתה באתי, ותלמוד תורה דרבים ולא דיחיד:

# יהושע - פרק ו - המשך רמז טו
(ירושלמי דשבת פ"א ה"ח דף יג.): תסבו את העיר שבע פעמים (יהושע ו, ד). אין מקיפין עיירות של גויים פחות משלשה ימים קודם לשבת, הא דאת אמר במלחמת הרשות, אבל במלחמת חובה ואפילו בשבת, שכן מצינו שלא נלכדה יריחו אלא בשבת, שנאמר וביום השביעי תסבו את העיר שבע פעמים. וכתיב עד רדתה (דברים כ כ). ואפילו בשבת:

כתיב אפרים מעוז ראשי (תהלים ס ט). אם יאמר לך אדם למה חלל יהושע את השבת, אמר הקב"ה אני אמרתי לי, שנאמר וסבותם את העיר וגו' כה תעשה ששת ימים וגו' (יהושע ו ג). וביום השביעי וגו' (שם ד). ואין שבעה בלא שבת. אמר רבי שמעון בן חלפתא: ועוד דבר אחד עשה מדעתו שלא אמר לו הקב"ה, כיון שכבשה בשבת אמר יהושע שבת קדש וכל מה שכבשנו בשבת יהיה קדש. אמר רבי ברכיה כעיר הנדחת עשאה. והרי עיר הנדחת אסורה בהנאה. אמר ר' יהודה הלוי ברבי שלום אמר רבי יהושע: כתיב ראשית עריסותיכם תתנו לה' (במדבר טו כא). הואיל וכבשנו אותה תחלה נעשה אותה חלה להקב"ה. והיתה העיר חרם (יהושע ו יז). אמר רבי שמעון בן לקיש כשם שהיא נכנסת לרמ"ח אברים כך היא יוצאה מרמ"ח אברים, כשם שהיא נכנסת דכתיב חרם בגימטריא רמ"ח, כך היא יוצאה דכתיב ברוגז רחם תזכור (חבקוק ג ב). בגימטריא הכי הוי:

(תנחומא): ויריעו העם ויתקעו בשופרות (יהושע ו, כ). מלמד שלא היה להם חצוצרות שעשה משה שנגנזו, שנאמר עשה לך שתי חצוצרות (במדבר י ב). לך אתה עושה ומסורים בידך ולא ליהושע תלמידך, ואף בחייו של משה נגנזו, שנאמר הקהילו אלי את כל זקני שבטיכם ושוטריכם (דברים לא כח). והחצוצרות היכן היו, נגנזו לקיים מה שנאמר אין שלטון ביום המות (קהלת ח ח):

(ברכות נד:): ותפול החומה (יהושע ו, כ). שנו רבותינו הרואה חומת יריחו שנבלעה צריך לברך, והא נפלה דכתיב ותפול החומה. כיון דפותיא ורומיה בה כי הדדי נינהו, משום הכי איבלעא איבלועי:

(מדרש רות): ויבואו הנערים המרגלים ויוציאו את רחב ואת אביה ואת אמה ואת אחיה ואת כל אשר לה ואת כל משפחותיה (יהושע ו, כג). מה תלמוד לומר ואת כל משפחותיה. תני רשב"י אומר: שאם היו במשפחתה מאתים אנשים והלכו ונדבקו במאתים משפחות אחרות כלם נצולו בזכותה:

(פסיקתא): אמר הקב"ה אני אמרתי ואם לא תורישו את יושבי הארץ מפניכם והיה אשר תותירו מהם לשכים בעיניכם ולצנינים בצדיכם (במדבר לג נה). כי החרם תחרימם (דברים כ יז). והם לא עשו כן אלא ואת רחב הזונה ואת אביה ואת אמה החיה יהושע (יהושע ו כה). הרי ירמיה מבני בניה של רחב ועשה להם לישראל דברים של שכים בעיניהם, שנאמר דברי ירמיהו (ירמיה א א):

# יהושע - פרק ו - רמז טז
(שבועות לו.): וישבע יהושע בעת ההיא לאמר ארור האיש לפני ה' (יהושע ו, כו). תאנא ארור בו נדוי בו קללה בו שבועה. בו נדוי דכתיב: אורו מרוז (שופטים ה, כג). ואמר עולא בארבע מאה שיפורי שמתיה ברק למרוז. בו קללה דכתיב ואלה יעמדו על הקללה (דברים כז, יג). וכתיב ארור האיש אשר יעשה פסל (שם טו). בו שבועה דכתיב: וישבע יהושע בעת ההיא וגו' (יהושע ו, כו). וכתיב: ואיש ישראל נגש ביום ההוא ויאל שאול את העם וגו' (ש"א יד, כד):

(סנהדרין קיג.): אשר יקום ובנה את העיר הזאת את יריחו (יהושע ו, כו). ממשמע שנאמר את העיר הזאת איני יודע שהיא יריחו, מה תלמוד לומר את יריחו, לא יריחו על שם עיר אחרת, ולא עיר אחרת על שם יריחו:

# יהושע - פרק ו - רמז יז
(ב"ר לט, יא): ויהי ה' את יהושע ויהי שמעו בכל הארץ (יהושע ו, כז). ארבעה הם שיצאו להם מוניטין (פירוש: מטבע) בעולם, אלו הם אברהם ויהושע דוד ומרדכי, אברהם דכתיב ואעשך לגוי גדול ואברכך ואגדלה שמך (בראשית יב, ב). ומהו מוניטין שלו זקן וזקנה מכאן ובחור ובתולה מכאן. יהושע דכתיב ויהי ה' את יהושע ויהי שמעו בכל הארץ (יהושע ו, כז). ומהו מוניטין שלו שור מכאן וראם מכאן, על שם בכור שורו הדר לו וקרני ראם קרניו (דברים לג, יז). דוד דכתיב ויצא שם דוד בכל הארצות (דה"א יד, יז). יצא לו מוניטין בעולם, ומהו מוניטין שלו מקל ותרמל מכאן ומגדל מכאן, על שם כמגדל דוד צוארך (שה"ש ד, ד). מרדכי דכתיב כי גדול מרדכי בבית המלך ושמעו הולך בכל המדינות (אסתר ט, ד). שיצא לו מוניטין בעולם, ומהו מוניטין שלו שק ואפר מכאן ועטרת זהב מכאן:

# יהושע - פרק ז - המשך רמז יז
(ירושלמי דשבת פ"ט ה"א, דף נז:): וישלח יהושע אנשים מיריחו העי אשר עם בית און מקדם לבית אל (יהושע ז, ב). מקודם היו קורין אותו בית אל ועכשיו קורין אותו בית און. רבי שמואל ורבי אבהו בשם רבי אלעזר צא תאמר לו (ישעיה ל, כב). צואה תאמר לו צאיהו נבליהו, את שקורין פני (קירי) מלך קורין אותו פני כלב. עין כל עין קוץ. כריא קורין גליא. תני בשם רבי אליעזר לא רצה לקרותו עמלה קורא אותו עמדה. רבי אבא בר כהנא אמר תמן קורין לפועלא טבא עמלה, ולהרהון של מימי רגלים עמרה. רבנן אמרין שקץ תשקצנו (דברים ז, כו). שקצהו נבליהו:

(ב"ב קכא:): ויכו מהם אנשי העי כשלשים וששה איש (יהושע ז, ה). זה יאיר בן מנשה שהיה שקול כרובה של סנהדרין:

(ב"ר פד, כ): ויקרע יהושע שמלותיו (יהושע ז, ו). רבי פנחס בשם רבי אושעיא שבטים גרמו לאביהם לקרוע, דכתיב ויקרע יעקב שמלותיו (בראשית לז, לד). והיכן נפרע להם, במצרים שנאמר ויקרעו שמלותם (בראשית מד, יג). יוסף גרם לשבטים לקרוע, לפיכך ויקרע יהושע שמלותיו. מנשה גרם לשבטים לקרוע, לפיכך נתקרעה נחלתו, חציה בארץ הירדן וחציה בארץ כנען. בנימין גרם לשבטים לקרוע, לפיכך נפרע לו בשושן הבירה, שנאמר ויקרע מרדכי את בגדיו (אסתר ד, א):

(ב"ר לט, טז): ויעלו עפר על ראשם (יהושע ז, ו). אמר רבי אלעזר התחילו מזכירים זכותו של אברהם אבינו, שנאמר ואנכי עפר ואפר (בראשית יח, כז). אמרו כלום בנה מזבח אברהם בעי אלא בשביל שלא יפלו בניו בעי:

(סנהדרין מד.): ולו הואלנו ונשב בעבר הירדן (יהושע ז, ז). אמר רב נחמן אמר רב מאי דכתיב תחנונים ידבר רש ועשיר יענה עזות (משלי יח, כג). תחנונים ידבר רש זה משה, ועשיר יענה עזות זה יהושע. מאי טעמא אלימא משום דכתיב ויציקום לפני ה' (יהושע ז, כג). ואמר רב נחמן בא וחבטן לפני המקום, אמר לפניו רבש"ע על אלו תהרג רובן של סנהדרין. אטו פנחס לא עבד הכי, והא כתיב ויעמוד פינחס ויפלל (תהלים קו, ל). ואמר רבי אלעזר שעשה פלילות עם קונו, בא וחבטן לפני המקום, אמר לפניו רבש"ע על אלו יפלו ארבעה ועשרים אלף מישראל, דכתיב ויהיו המתים במגפה ארבעה ועשרים אלף (במדבר כה, ט). אלא משום דכתיב למה העברת העביר את העם הזה את הירדן (יהושע ז, ז). משה נמי מימר אמר, דכתיב למה הרעות לעבדך (במדבר יא, יא). אלא מהכא ולו הואלנו ונשב בעבר הירדן (יהושע ז, ז):

(ירושלמי דתעניות פ"ב ה"ו, דף י:): ומה תעשה לשמך הגדול (יהושע ז, ט). ריש לקיש בשם רבי ינאי אמר שתף הקב"ה שמו בישראל, משל למלך שהיה לו מפתח של פלטרין קטנה, אמר המלך אם אני מניחה כמות שהיא אבודה, אלא הריני עושה לה שלשלת קטנה, שאם אבדה תהא מוכחת עליה. כך אמר הקב"ה אם אני מניח את ישראל כמות שהם יהיו נבלעים בין האומות, אלא הריני משתף שמי הגדול ביניהם והם חיים, כמו שכתוב מה תעשה לשמך הגדול (יהושע ז, ט). המשותף בנו. מיד ויאמר ה' אל יהושע קם לך (יהושע ז, ט). קם לך ההיא דאדכרתא:

(תענית יד:): למה זה אתה נופל על פניך (יהושע ז, ט). אמר רבי אלעזר אין אדם חשוב רשאי ליפול על פניו אלא אם כן נענה כיהושע, שנאמר ויאמר ה' אל יהושע קום לך (יהושע ז, ט):

(סנהדרין מד.): ויאמר ה' אל יהושע קום לך (יהושע ז, ט). דרש ר' שילא: א"ל הקב"ה שלך קשה משלהם, אני אמרתי והיה בעברכם את הירדן תקימו את האבנים (דברים כז, ד). ואתם רחקתם ששים מיל. בתר דנפק אוקים רב אמורא עליה ודרש: כאשר צוה ה' את משה עבדו כן עשה יהושע לא הסיר דבר מכל אשר צוה ה' את משה (יהושע יא, טו). אם כן מה תלמוד לומר קום לך, א"ל אתה גרמת להם, והיינו דקאמר ליה בעי ועשית לעי ולמלכה כאשר עשית ליריחו ולמלכה רק שללה ובהמתה תבוזו לכם (יהושע ח, ב).

(ספרי): דבר אחר: קום לך (יהושע ז, ט). לא כך אמר משה, כי הוא יעבור לפני העם (דברים ג, כח). אם יעבור עוברים ואם לאו אין עוברים, אם מנחיל נוחלים ואם לאו אין נוחלים, ואתה שלחת ולא הלכת עמהם:

(סנהדרין יא.): חטא ישראל (יהושע ז, יא). שנו רבותינו אין מעברין את השנה אלא במזומנין לה, מעשה ברבן שמעון בן גמליאל שאמר השכימו לי שבעה בעלייה, השכים ומצא שמונה, אמר מי הוא זה שעלה שלא ברשות ירד, עמד שמואל הקטן ואמר אני הוא שעליתי שלא ברשות, ולא לעבר שנה עליתי אלא ללמוד הלכה למעשה הוצרכתי, א"ל שב בני שב, ראויים כל השנים כלם לעבר על ידך, אלא אמרו חכמים אין מעברין את השנה אלא במזומנים לה, ולא שמואל הקטן הוה אלא אינש אחרינא ומחמת כיסופא הוא דעביד. כי הא דיתיב רבי וקא דריש והריח ריח שום, אמר מי שאכל שום יצא, עמד רבי חייא ויצא, עמו עמדו כולם ויצאו, בשחר מצאו ר"ש בר רבי לרבי חייא א"ל אתה הוא שצערתה לאבא, א"ל ח"ו לא תהא כזאת בישראל, ורבי חייא מהיכן גמר, ממעשה דרבי מאיר דתניא מעשה באשה אחת שבאת לפני בית מדרשו של רבי מאיר, א"ל רבי אחד מכם קדשני בביאה, עמד רבי מאיר וכתב לה גט, עמדו כולם וכתבו לה גט. ורבי מאיר מהיכא גמר לה משמואל הקטן. ושמואל הקטן מהיכא גמר לה, משכניה בן יחיאל דכתיב ויען שכניה בן יחיאל מבני עילם ויאמר לעזרא אנחנו מעלנו (עזרא י, ב). ושכניה בן יחיאל מהיכא קא גמר לה, מיהושע דכתיב ויאמר ה' אל יהושע קם לך למה זה אתה נופל על פניך (יהושע ז, ט). חטא ישראל (שם יא). אמר לפניו רבונו של עולם מי חטא, א"ל וכי דילטור אני, לך והטל גורלות. ואי בעית אימא ממשה רבינו, דכתיב עד אנה מאנתם (שמות טז, כח):

(סנהדרין מד.): חטא ישראל (יהושע ז, יא). אמר ר' אבא בר זבדא אמר רבא אע"פ שחטא ישראל הוא. אמר רב פפא היינו דאמרי אינשי אסא דקאי בבי חילפי, אסא שמיה ואסא קרו ליה:

# יהושע - פרק ז - רמז יח
(תנחומא פ' ויחי, ח): וגם עברו את בריתי (יהושע ז יא). זהו שאמר הכתוב: אקרא לאלקים עליון לאל גומר עלי (תהלים נז, ג). אמר רבי יהושע: שלשה דברים גזרו בית דין של מטה והסכים הקב"ה מלמעלה ואלו הם, אחד בימי עזרא כשעלו ישראל מבבל, בקש הקב"ה להתיר להם את המעשרות, מה עשו גזרו על עצמם שיהיו מעשרין, שנאמר: ואת ראשית עריסתינו ותרומתינו ופרי כל עץ וגו' (נחמיה י, לח). מה עשו כתבו בספר ונתנו אותו בהיכל, למחר נכנסו ומצאו אותו חתום, שנאמר: ובכל זאת אנחנו כורתים אמנה וכותבים ועל החתום (שם א). ואחת בימי מרדכי דכתיב: קיימו וקבלו היהודים (אסתר ט, כז). קיימו למעלה מה שקבלו למטה. ואחת בימי יהושע, בשעה שנכנסו לארץ אמר להם יהושע, והיתה העיר חרם (יהושע ו, יז). ולא מצינו שא"ל הקב"ה, ומנין שהסכים הקב"ה על ידו, שנאמר: חטא ישראל וגם עברו את בריתי (יהושע ז, יא). וכן יעקב כשנכנסו בניו לברכה התחיל מחלק להם פרוקופות (פירוש: כבוד). ומנין שהסכים הקב"ה על ידו, את מוצא שברכות שבירך יעקב בירכן מפי הגבורה:

(רות רבה ד, ה): ויש אומרים אף שאלת שלום בשם, שנאמר: והנה בועז בא מבית לחם ויאמר לקוצרים ה' עמכם (רות ב, ד). ומנין שהסכים הקב"ה על ידו, שנאמר: ה' עמך גבור החיל (שופטים ו, יב):

(סנהדרין מד.): אמר ר' יהודה בשם רבי יהודה בר מספרתא: מלמד שעבר עכן על חמשה חומשי תורה, שנאמר חמשה גם (יהושע ז, יא). ואמר רבי אילעא בשם רבי יהודה בר מספרתא: עכן מושך בערלתו הוה, כתיב הכא: וגם עברו את בריתי (יהושע ז, יא). וכתיב התם: את בריתי הפר (בראשית יז, יד). פשיטא, מהו דתימא במצוה פקר בגופיה לא פקר קמ"ל. וכי עשה נבלה בישראל (יהושע ז, טו). אמר ר' אבא בר כהנא: בעל נערה המאורסה, כתיב הכא: כי עשה נבלה בישראל (שם). וכתיב התם: כי נבלה עשה בישראל (בראשית לד, ז). פשיטא, מהו דתימא כולי האי לא פקר קמ"ל. רבינא אמר: דיניה כנערה מאורסה בסקילה:

(פרקי ר' אליעזר פרק לח): רבי עקיבא אומר: החרם הוא השבועה, והשבועה הוא החרם, וכל מי שהוא מפר את השבועה כאלו מפר את החרם, והמפר את החרם מפר את השבועה. וכל מי שיודע דבר ואינו מגיד, החרם בא עליו ומכלה אותו ואת עציו ואת אבניו, שנאמר: הוצאתיה נאם ה' ובאה אל בית הגנב ואל בית הנשבע בשמי לשקר ולנה בתוך ביתו וכלתו ואת עציו ואת אבניו (זכריה ה, ד). תדע לך כח החרם, בא וראה מיהושע בן נון שהחרים את יריחו ואת כל אשר בה, והיה שם עכן וראה את התרפים ואת הכסף שהיו מקריבין לפניו ואת האדרת שהיתה פרוסה לפניו ולשון זהב אחת שהיתה לתוך פיו, וחמד אותם בלבו ולקחם והלך וטמנם בתוך אהלו, ועל מעלו שמעל מתו ל"ו איש, והלך יהושע וקרע בגדיו ונפל על פניו ארצה לפני ארון הברית, הוא בקש תשובה ונתרצה לו הקב"ה ואמר ליהושע מעלו בני ישראל בחרם, שנאמר: חטא ישראל (יהושע ז, יא). ראה יהושע בי"ב אבנים שעל כהן גדול שהם כנגד י"ב שבטים, וכל שבט ושבט שהיה עושה דבר של צדקה, היתה אבנו מגביה את אורה, וכל שבט ושבט שהיה עושה דבר של עבירה היתה אבנו מכהה את אורה, וראה שהיתה אבנו של יהודה מכהה את אורה וידע ששבט יהודה מעל בחרם, והפיל גורלות ביניהם ונלכד עכן, ולקח יהושע את עכן ואת הכסף ואת האדרת ואת הלשון ואת בניו ואת בנותיו ואת כל אשר לו והעלם לעמק עכור. וכתיב: לא יומתו אבות על בנים ובנים לא יומתו על אבות (דברים כד, טז). אבל על שידעו בדבר ולא הגידו סקלם ושרפם. אם סקילה למה שריפה, ואם שריפה למה סקילה, אלא סקילה על שידעו בדבר ולא הגידו, שריפה על שנהרגו עליו אנשים צדיקים, ועל שנתן הודייה לשמו הגדול של הקב"ה יש לו חלק לעה"ב, שנאמר: יעכרך ה' ביום הזה (יהושע ז, כה). היום הזה אתה עכור ואי אתה עכור לעולם הבא:

(תנחומא פ' מסעי, ה): אמר לו עכן ליהושע בשביל דבר זה שאתה אומר אני מת, מה אתה מפיל גורלות ביני ובין ביתי אף אני מפיל גורל בינך ובין פנחס. אם לא יעלה הגורל על שניכם אף אני מאמין, אמר לו הגד לי מה עשית. א"ל עכן אף אתה מה עשית, מיד נפלה מחלוקת בישראל, ועמדו שבט יהודה והרגו בישראל כתות כתות, כיון שראה עכן כך אמר בלבו, כל המקיים נפש אחת מישראל כאלו קיים עולם מלא, ואני על ידי נהרגו כל אותם נפשות, מיד הודה: אמנה אנכי חטאתי (יהושע ז, כ):

(ירושלמי סנהדרין פ"ו ה"ג דף כז:): אמר לו עכן לית דמשה רבינו דמיך אלא תלתין או ארבעין יומין, לא כן אולפן משה רבך: על פי שנים עדים או שלשה עדים יומת המת (דברים יז, ו). שרית טעי. צפה יהושע ברוח הקדש שהיה עתיד לחלק בגורל את הארץ, אמר אם יתקיימו עתה, יאמרו כל ישראל בדיני נפשות נתקיימו, בדיני ממונות לא כל שכן, התחיל מפייסו: בני שים נא כבוד (יהושע ז, יט):

(סנהדרין מג:): תנו רבנן: שים נא כבוד לה' (יהושע ז, יט). אין נא אלא לשון בקשה, בשעה שנפל הגורל על עכן, אמר לו: יהושע, בגורל אתה בא עלי, אתה ואלעזר הכהן שני גדולי הדור אתם, אם אני מפיל גורל עליכם, על אחד מהם הוא נופל, א"ל בבקשה ממך שלא תוציא לעז על הגורלות, שעתידה ארץ ישראל שתתחלק בגורל, שנאמר: אך בגורל יחלק את הארץ (במדבר כו, נה). תן לו תודה. אמר רבינא שחודי שחדיה במילי, כלום מבקש אני ממך אלא הודאה, תן לו תודה והפטר, מיד ויען עכן את יהושע ויאמר חטאתי לה' (יהושע ז, כ). אמר רבי חמא בר חנינא: מלמד שמעל עכן בשלשה חרמים, שנים בימי משה ואחד בימי יהושע, שנאמר: אמנה אנכי חטאתי לה' וכזאת וכזאת עשיתי (יהושע ז, כ). רבי יוחנן בשם רבי אלעזר בר' שמעון: חמשה, ארבעה בימי משה ואחת בימי יהושע, שנאמר: אנכי חטאתי לה' וכזאת וכזאת עשיתי (שם). ועד השתא מאי טעמא לא איענש, לפי שלא נענשו על הנסתרות עד שעברו את הירדן, שנאמר: הנסתרות לה' אלקינו והנגלות לנו ולבנינו עד עולם (דברים כט, כח). למה נקוד על לנו ולבנינו ועל ע' שבעד, מלמד שלא נענשו על הנסתרות עד שעברו את הירדן דברי רבי יהודה. אמר לו רבי נחמיה וכי ענש על הנסתרות לעולם, והלא כבר נאמר עד עולם (שם). אלא כשם שלא נענשו על הנסתרות כך לא נענשו על עונשים שבגלוי עד שעברו את הירדן, אלא עכן מאי טעמא איענוש, משום דהוו ידעי ביה אשתו ובניו:

(תנחומא פ' מסעי, ה): ואראה בשלל (יהושע ז כא). ראיתי מה שכתוב בתורה: ואכלת את שלל אויביך (דברים כ, יד). מיד וישלח יהושע מלאכים וירוצו האהלה (יהושע ז, כב). כדי שלא יגנבו אותם שבט יהודה ויוסיפו מחלוקת:

(ב"ר פה, יד): אדרת שנער (יהושע ז כא). פורפירא בבליקין (פירוש: ארגמן מבבל). רב אמר איצטלא דמילתא[1]. שמואל אמר סרבלא דצריפא (פירוש: סרבל נקי לבן, תרגומו של בורית צריפתא). ומה בבל עבידא הכא[2], אלא כל מלך ושלטון שלא היה לו שלטנות בארץ ישראל אינו שוה כלום, ומלך בבל אנטיקסר[3] שלו יושב ביריחו, וזה משלח לזה כותבות[4] וזה משלח לזה דורונות[5], כתיב: ויתן יד וגו' ותקשר על ידו שני (בראשית לח, כח). ויהי כמשיב ידו (שם כט). כמה ידות כתיב כאן, רבי יודן אומר ארבעה כנגד ארבעה חרמים שהוא עתיד לפשוט ידו בהם, חרמו של עמלק, וחרמו של סיחון ועוג, וחרמו של יריחו, וחרמו של כנעניים. רבי הונא אמר כנגד ארבעה דברים שהוא עתיד ליטול מן החרם, שנאמר: ואראה בשלל וגו' (יהושע ז כא). אדרת שנער, שנער - זה בבל שמנוערת מן המצות, בלא תרומה ובלא מעשרות, ובלא שביעית[6], שנער - ששריה מתים בתשנוק[7] (פירוש: בלא נר ובלא מרחץ), שנער - ששריה מתים נערים. שנער - שבניה מביטין בתורה עד שהם נערים. בבל: אמר רבי יוחנן בלולה במקרא, בלולה במשנה, בלולה בגמרא:

(סנהדרין מד.): אמר רבי אלעזר לעולם יקדים אדם תפלה לצרה, שאלמלא לא הקדים אברהם אבינו תפלה בין בית אל ובין העי לא נשתייר מישראל שריד ופליט, וכן הוא אומר: היערוך שועך לא בצר (איוב לו, יט):

(סנהדרין מד.): ויקח יהושע את עכן בן זרח ואת הכסף ואת האדרת ואת לשון הזהב ואת בניו ואת בנותיו (יהושע ז, כד). א"ל ריש גלותא לרב הונא: אם הוא חטא בניו ובנותיו מה חטאו, א"ל ולטעמיך אם הוא חטא כל ישראל מה חטאו, דכתיב: וכל ישראל עמו (יהושע ז, כד). אלא להראותם, הכא נמי להראותם. וישרפו אותם ויסקלו אותם באבנים (שם כה). תרתי, אמר רבינא: הראוי לשריפה לשריפה, הראוי לסקילה לסקילה:

(ויקרא רבה לב, ו): עכן בן כרמי בן זבדי בן זרח (יהושע ז, א). ארשב"ל מדכרין ומניחין (היכל רענן: כשמזכירים אותו היא טובה ונחת רוח לכל, ואומרים עליו תנוח דעתו ינוח על משכבו), מדכרין ומשחקין (היכל רענן: ויש שמזכירין אותו ואומרים שחיק עצמותיו). מדכרין ומניחין - ראה קראתי בשם בצלאל בן אורי בן חור למטה יהודה (שמות לא, ב). מדכרין ומשחקין - עכן בן כרמי כו' בן זרח למטה יהודה (יהושע ז, א). מדכרין ומניחין - ויהי איש אחד מן הרמתים צופים (ש"א א, א). מדכרין ומשחקין - ויהי איש מהר אפרים ושמו מיכיהו (שופטים יז, א). מדכרין ומניחין - פקוד את בני לוי (במדבר ג, טו). מדכרין ומשחקין - זכור את אשר עשה לך עמלק (דברים כה, יז). מדכרין ומניחין - ודוד בן איש אפרתי (ש"א יז, יב). מדכרין ומשחקין - וירבעם בן נבט אפרתי (מ"א יא, כו). מדכרין ומניחין - איש יהודי היה בשושן הבירה (אסתר ב, ה). מדכרין ומשחקין - איש צר ואויב (אסתר ז, ו). מדכרין ומניחין - כי מרדכי היהודי (אסתר י, ג]). מדכרין ומשחקין - כי המן בן המדתא (אסתר ט, כד). מדכרין ומניחין - ואתו אהליאב בן אחיסמך למטה דן (שמות לח, כג). מדכרין ומשחקין - שלומית בת דברי למטה דן (ויקרא כד, יא). גנאי לו גנאי לאביו גנאי לאמו גנאי למשפחתו גנאי לשבטו שיצא ממנו, וכשהוא צדיק שבח לו שבח לאביו שבח לאמו שבח למשפחתו שבח לשבטו שיצא ממנו:

(סנהדרין מג.): אמנה אנכי חטאתי (יהושע ז כ). שנו רבותינו היה רחוק מבית הסקילה כעשר אמות, אומרים לו התודה, שכן דרך המומתין מתודין, שכל המתודה יש לו חלק לעולם הבא, ואם אינו יודע להתודות אומרים לו אמור תהא מיתתי כפרה על כל עונותי, שכן מצינו בעכן שאמר לו יהושע, בני שים נא כבוד לה' ותן לו תודה (יהושע ז, יט). ויען עכן את יהושע ויאמר אמנה אנכי חטאתי (שם כ). ומנין שכפר לו וידויו, שנאמר: ויאמר יהושע מה עכרתנו יעכרך ה' היום הזה (שם כה). היום הזה אתה עכור, ואי אתה עכור לעה"ב:

(סנהדרין מד:): כתיב בני זרח זמרי ואיתן והימן וכלכל ודרדע כלם חמשה (דה"א ב, ו). מאי כלם חמשה, כלם חמשה הם לעולם הבא. כתיב זמרי וכתיב עכן, רב ושמואל. חד אמר עכן שמו, ולמה נקרא שמו זמרי, שעשה מעשה זמרי. וחד אמר זמרי שמו, ולמה נקרא שמו עכן, שעיכן (היכל רענן: שגלגל עליהם פקודת עונותיהם, כעכנא זו המתגלגלת כהיקף עגול) עונותיהם של ישראל:

(ויקרא רבה ט, א): אמר רב הונא בשם רבי אחא: זובח תודה יכבדנני זה עכן שזבח את יצרו בתודה, ושם דרך (תהלים נ, כג). שהראה דרך לשבים:

(תנחומא פ' מסעי, ה): וירגמו אותו אבן (יהושע ז, כה). וירגמו אותו אבן הוא לבדו, וישרפו אותם באש (שם). בבניו ובבנותיו הכתוב מדבר, שכן נאמר לו מפי הגבורה, והיה הנלכד בחרם ישרף באש אותו ואת כל אשר לו (יהושע ז, טו). אם כן מה ת"ל וירגמו אותו, אלא ללמדך שהודה עכן שבשבת גנב, ונסקל על חלול שבת, ונשרף על שמעל בחרם:

# יהושע - פרק ח - המשך רמז יח
(סנהדרין צא:): אז יבנה יהושע מזבח (יהושע ח, ל). תניא רבי אומר מכאן רמז לתחיית המתים מן התורה, בנה לא נאמר אלא יבנה. כיוצא בדבר אתה אומר "אז ישיר". שר לא נאמר אלא ישיר, מכאן תשובה לאומרים אין תחיית המתים מן התורה.

(מכילתא פ' יתרו): אבנים שלמות (יהושע ח, לא). שהמזבח נברא להאריך ימיו של אדם והברזל מקצר ימיו של אדם, אין בדין שיניף המקצר על המאריך. ועוד שהמזבח מטיל שלום בין ישראל לאביהם שבשמים, והרי דברים קל וחומר ומה אבנים שאינם רואות ואינם שומעות ולא מדברות, על ידי שמטילות שלום בין ישראל לאביהם שבשמים אמרה תורה לא תניף עליהם ברזל, המטיל שלום בין אדם לחברו בין איש לאשתו, בין משפחה למשפחה, בין עיר לעיר בין אומה לאומה על אחת כמה וכמה שלא תבואהו פורענות:

(סוטה לו.): והחציו אל מול הר עיבל (יהושע ח, לג). מאי והחציו, אמר רב כהנא כדרך שחלוקין כאן (היכל רענן בשם רש"י: השבטים בהר גריזים ובהר עיבל כך חלוקין באבני אפוד, ששה דהר גריזים כתובים על האחת, וששה דהר עיבל כתובים על השנית, והיינו דכתיב והחציו. אותו חצי החקוק באחת מן האבנים) כך חלוקים באבני אפוד (כתוב ברמז תתרס"א). מיתיבי שתי אבנים טובות היו לו לכהן גדול על כתיפיו, אחת מכאן ואחת מכאן ושמות שנים עשר שבטים כתוב עליהם, ששה על אבן זו וששה על אבן זו, שנאמר ששה משמותם על האבן האחת וגו' (שמות כח, י). שניה כתולדותם ולא ראשונה כתולדותם מפני שיהודה מוקדם, וחמשים אותיות היו, עשרים וחמש על אבן זו ועשרים וחמש על אבן זו. רבי חנינא בן גמליאל אומר לא כדרך שחלוקין בחומש הפקודים חלוקין באבני אפוד, אלא כדרך שחלוקין בחומש שני, כיצד בני לאה כסידרן, בני רחל אחד מכאן ואחד מכאן, ובני שפחות באמצע. ואלא מאי אני מקיים כתולדותם, כשמותן שקרא להן אביהן ולא כשמות שקרא להן משה, ראובן ולא ראובני, שמעון ולא שמעוני, דן ולא הדני, גד ולא הגדי. אלא מאי והחציו, תאנא חציו של הר גריזים מרובה מחציו של הר עיבל מפני שלוי למטה (מפני שלוי למטה. היכל רענן: זקני כהונה ולויה היו עם הארון בין שני ההרים). אדרבא מפני שלוי למטה בצרי להו (בצרי להו. היכל רענן: חציו של הר גריזים, שהרי שבט לוי מהן היה), הכי קאמר אע"פ שלוי למטה שהיו בני יוסף עמהם (הכי קאמר אע"פ שלוי למטה. היכל רענן: אפילו הכי חציו של הר גריזים מרובה מפני שיוסף עמהם ומרובים היו), שנאמר וידברו בני יוסף אל יהושע וגו'. תניא רבי אומר אי אפשר לומר לוי למטה שכבר נאמר למעלה (שכבר נאמר למעלה. היכל רענן: מרע"ה כתב בתורה: אלה יעמדו לברך וגו' שמעון ולוי ויהודה (דברים כז, יב)), ואי אפשר לומר למעלה שכבר נאמר למטה (שכבר נאמר למטה. היכל רענן: בספר יהושע כדכתיב וכל ישראל וזקניו וגו' עומדים מזה ומזה לארון נגד הכהנים הלוים (יהושע ח, לג). אלמא כהנים ולויים למטה היו), הא כיצד זקני כהונה ולויה למטה והשאר למעלה. רבי יאשיה אומר: כל הראוי לשירות למטה והשאר למעלה. רבי אומר אלו ואלו למטה הם עומדים, הפכו פניהם כלפי הר גריזים ופתחו בברכה, כלפי הר עיבל ופתחו בקללה, ומאי על על בסמוך. כדתניא ונתת על המערכת לבונה זכה. רבי אומר על בסמוך או אינו אלא על ממש, כשהוא אומר וסכות על הארון את הפרוכת. הוי אומר על בסמוך:

# יהושע - פרק ט - רמז יט
(תנחומא פ' נח, יח): ויתקבצו יחדיו להלחם עם יהושע (יהושע ט, ב). אמר רבי איבו בשם ר"א בנו של רבי יוסי הגלילי: בשלשה מקומות חלקו באי עולם על הקב"ה, אחד בדור הפלגה, ויהי כל הארץ שפה אחת (בראשית יא, א). ומהו ודברים אחדים - דברים של חירופין היו משיחין אחר הקב"ה. ואחד בימי גוג ומגוג, יתיצבו מלכי ארץ ורוזנים נוסדו יחד על ה' ועל משיחו (תהלים ב, ב). ואחד בימי יהושע, שנאמר: ויתקבצו יחדיו להלחם עם יהושע ועם ישראל פה אחד (יהושע ט, ב). מהו פה אחד, שחלקו על הקב"ה שנאמר בו שמע ישראל ה' אלהינו ה' אחד:

(ב"ר מט, ט): ויאמרו אלינו זקינינו ויושבי ארצנו (יהושע ט, יא). אמר רבי יוחנן זקננו כתיב, סבי דבהתא (פירוש זקני אשמאי), היא דעתיה דר' יוחנן שאמר: כל מקום שנאמר בסדום צדיקים "צדקם" כתיב:

(תנחומא): ועתה ארורים אתם (יהושע ט, כג). אמר רבי אלעזר איררן כנחש, שנאמר ועתה ארורים אתם. וכתיב: ועתה ארור אתה (בראשית ד, יא). וכתיב: ויאמרו איש ישראל אל החוי (יהושע ט, ז). וכי חיוים היו והלא גבעונים היו, אלא שעשו מעשה חוי, אמר יודע אני שא"ל הקב"ה ביום אכלך ממנו מות תמות (בראשית ב, יז). אלא הריני הולך ומרמה בהם, והם הולכים ועושים ואני יורש הארץ לעצמי. כך אמרו אלו, יודעים אנו שאמר הקב"ה החרם תחרימם (דברים כ, יז). וכתיב לא תכרות להם ולאלהיהם ברית (שמות כג, לב). הרינו הולכים והם כורתים עמנו ברית, מה נפשך הורגים אותנו עברו על השבועה, קיימו אותנו עברו על הגזרה, בין כך ובין כך נענשין ואין יורשין הארץ:

(יבמות עט.): ויתנם יהושע ביום ההוא חוטבי עצים ושואבי מים לעדה ולמזבח ה' (יהושע ט, כז). משה גזר עליהם לההוא דרא, דכתיב מחוטב עציך עד שואב מימיך (דברים כט, י). אתא יהושע גזר עליהם בזמן שבהמ"ק קיים, דכתיב ויתנם יהושע ביום ההוא חוטבי עצים. אתא דוד גזר עליהם בזמן שאין ב"ה קיים, דכתיב ויקרא המלך לגבעונים וגו' והגבעונים לא מבני ישראל המה (ש"ב כא, ב). (כתוב ברמז תתרס"א):

# יהושע - פרק י - המשך רמז יט
(ב"ר מג, ו): ויהי כשמוע אדוני צדק מלך ירושלים (יהושע י, א). המקום הזה מצדיק את יושביו, אדוני צדק, ומלכי צדק (בראשית יד, יח). נקראת ירושלים צדק על שם: צדק ילין בה (ישעיה א, כא):

(ברכות נד.): ויהי בנוסם מפני בני ישראל וה' השליך עליהם אבנים גדולות מן השמים והם במורד בית חורון (יהושע י, יא). ת"ר הרואה מעברות הים ומעברות הירדן ומעברות נחלי ארנון ואבני אלגביש ואבני בית חורון ואבן שזרק עוג מלך הבשן, ואבן שישב עליו משה כשעשה מלחמה עם עמלק, ואשתו של לוט, וחומות יריחו שנבלעו במקומם, כלם צריכין ליתן שבח והודאה לפני המקום, אבני בית חורון דכתיב: ויהי בנוסם מפני בני ישראל (יהושע י, יא):

# יהושע - פרק י - רמז כ
(מכילתא פ' בשלח): אז ידבר יהושע (יהושע י, יב). יש אז לשעבר ויש אז לעתיד לבא. אז הוחל לקרוא (בראשית ד, כו). אז אמרה חתן דמים (שמות ד, כו). אז ישיר משה (שמות טו, א). אז ישיר ישראל (במדבר כא, יז). אז ידבר יהושע. אז אמר דוד (דה"א טו, ב). אז אמר שלמה (מ"א ח, יב). הרי אלו לשעבר. ויש אז לעתיד לבא. אז תראי ונהרת (ישעיה ס, ה). אז יבקע כשחר (ישעיה נח, ח). אז ידלג כאיל פסח (ישעיה לה, ו). אז תפקחנה (ישעיה לה, ה). אז תשמח בתולה במחול (ירמיה לא, יג). אז ימלא שחוק פינו. אז יאמרו בגוים (תהלים קכו, ב). הרי אלו לעתיד לבא. עשר שירות הם: הראשונה במצרים שנאמר: השיר יהיה לכם כליל התקדש חג (ישעיה ל, כט). שנייה שנאמרה על הים - אז ישיר משה (שמות טו, א). שלישית שנאמר על הבאר, שנאמר אז ישיר ישראל (במדבר כא, יז). ד' שאמר משה - ויהי ככלות משה לכתוב (דברים לא, כד). ה' שאמר יהושע - אז ידבר יהושע. ו' שאמרה דבורה וברק - ותשר דבורה וברק (שופטים ה, א). ז' שאמרו דוד - וידבר דוד לה' (ש"ב כב, א). ח' שאמר שלמה - אז אמר שלמה (מ"א ח, יב). ט' שאמר יהושפט, שנאמר ובצאתו לפני החלוץ אומר הודו לה' כי טוב כי לעולם חסדו (דה"ב כ, כא). ואחד לעתיד לבא, שנאמר שירו לה' שיר חדש תהלתו בקהל חסידים (תהלים קמט, א). שכל השירות שעברו קרויות בלשון נקבה, כשם שהנקבה יולדת כך התשועות שעברו היו אחריהם שעבוד. אבל התשועה העתידה לבא קרויה לשון זכר ואין אחריה שעבוד, שנאמר ישראל נושע בה' תשועת עולמים (ישעיה מה, יז):

# יהושע - פרק י - רמז כא
(ב"ר ה, ה): שמש בגבעון דום (יהושע י, יב). זה שאמר הכתוב: אני ידי נטו שמים וכן צבאם צויתי (ישעיה מה, יב). א"ר יונתן תנאים התנה הקב"ה עם הים שיהא נקרע לבני ישראל, הה"ד וישב הים לפנות בקר לאיתנו (שמות יד, כז). לתנאו. א"ר ירמיה בר' אלעזר לא עם הים בלבד התנה הקב"ה אלא עם כל מה שנברא בששת ימי בראשית, הה"ד אני ידי נטו שמים וכל צבאם צויתי. צויתי את הים שיקרע לפני בני ישראל. צויתי את השמש ואת הירח שיעמדו לפני יהושע, שנאמר שמש בגבעון דום. צויתי את השמים ואת הארץ שישתקו לפני משה, שנאמר האזינו השמים ואדברה (דברים לב, א). צויתי את העורבים שיכלכלו את אליהו, שנאמר והעורבים מביאים לו לחם (מ"א יז, ו). צויתי את האור שלא תזיק את את חנניה מישאל ועזריה. צויתי את האריות שלא יזיקו לדניאל. צויתי את השמים שיפתחו לפני יחזקאל, שנאמר נפתחו השמים ואראה מראות אלהים (יחזקאל א, א). צויתי את הדגה שיקיא את יונה, שנאמר ויאמר ה' לדג ויקא את יונה (יונה ב, יא):

(דברים רבה י, ב): זה שאמר הכתוב: ידעתי כי כל אשר יעשה האלהים וגו' עליו אין להוסיף וממנו אין לגרוע והאלהים עשה שייראו מלפניו (קהלת ג, יד). א"ר יוסי בן זמרא בתחלת ברייתו של עולם אמר הקב"ה יקוו המים ותראה היבשה (בראשית א, ט). מפני מה כתיב: הקורא למי הים וישפכם על פני הארץ ה' שמו (עמוס ה, ח). שייראו מלפניו, משל למה הדבר דומה למדינה שמרדה במלך, מה עשה הביא לגיון אחד קשה, והקיפה כדי שיראו בני המדינה ויתייראו מפניו, כך ברא הקב"ה את עולמו שיהא יום יום, בא יעקב ושקע השמש שלא בעונתו, שנאמר: וילן שם כי בא השמש (בראשית כח, יא). בא יהושע ועשה את הלילה יום, שנאמר שמש בגבעון דום. הרי צדיקים שגורעין ומוסיפין על דבריו, כדי שיהיו הבריות יראין מלפניו, ברא הקב"ה ימים, משה עשה את הים יבשה, שנאמר: ובני ישראל הלכו ביבשה בתוך הים (שמות יד, כט). בא אלישע ועשה את היבשה ים, כה אמר ה' עשה הנחל הזה גבים גבים (מ"ב ג, טז). ברא הקב"ה חורף וקיץ, בא אליהו ועשה את החורף קיץ, חי ה' אם יהיה השנים האלה טל ומטר (מ"א יז, א). בא שמואל ועשה את את הקיץ חורף, שנאמר הלוא קציר חטים היום אקרא אל ה' ויתן קולות ומטר (ש"א יב, יז). ברא הקב"ה העליונים לעליונים והתחתונים לתחתונים, שנאמר השמים שמים לה' וגו' (תהלים קטו, טז). בא משה ועשה את התחתונים לעליונים ואת העליונים לתחתונים, שנאמר ומשה עלה אל האלהים (שמות יט, ג). וירד ה' על הר סיני (שם כ):

# יהושע - פרק י - רמז כב
(תנחומא פ' אחרי מות, ט): אז ידבר יהושע (יהושע י, יב). זה שאמר הכתוב: ממזרח שמש עד מבואו מהולל שם ה' (תהלים קיג, ג). משעה שהשמש זורח עד שהוא שוקע מקלס להקב"ה, וכן אתה מוצא בשעה שעמד יהושע בגבעון ובקש לשתק את החמה, לא אמר שמש בגבעון עמוד אלא שמש בגבעון דום, אלא כל שעה שהוא מהלך הוא מקלס להקב"ה, וכל שעה שהוא מקלס יש בו כח לעמוד, לכך א"ל יהושע דום, א"ל השמש אתה אומר לי דום, יש קטן פותח פיו ואומר לגדול הימנו דום, אני נבראתי ברביעי ואתה נבראת בששי ואתה אומר לי דום, א"ל יהושע: בן חורין קטן שיש לו עבד זקן אינו אומר לו שתוק, לא קנה אברהם אבינו השמים וכל מה שבתוכו, שנאמר ברוך אברם לאל עליון קונה שמים וארץ (בראשית יד, יט). ולא זו בלבד אלא שנשתחוית כעבד לפני יוסף, שנאמר: והנה השמש והירח ואחד עשר כוכבים משתחוים לי (בראשית לז, ט). א"ל השמש אתה אומר שאדום, ומי אומר קלוסו של הקב"ה, א"ל שתוק ואני אומר, שנאמר: אז ידבר יהושע. ואין אז אלא שירה, שנאמר: אז ישיר משה (שמות טו, א):

(ב"ר ו, ט): וידום השמש וירח עמד וגו' הלא היא כתובה על ספר הישר (יהושע י, יג). רבי חלפיי אייתי ליה מהכא: ולמשול ביום ובלילה (בראשית א, יח). אלו צדיקים שהם שולטין במה שנברא להאיר ביום ובמה שנברא להאיר בלילה. ר' חנן בשם רבי שמואל בר רב יצחק מייתי לה מסיפא דספרא: ואולם אחיו הקטן יגדל ממנו וזרעו יהיה מלא הגוים (בראשית מח, יט). אפשר כן, אלא זה יהושע שעומד ממנו שהוא מעמיד גלגל חמה ולבנה שהם שליטים מסוף העולם ועד סופו. ואית דמייתי לה מסיפא דאורייתא: בכור שורו הדר לו וגו' (דברים לג, יז). אפשר לומר כן, אלא זה יהושע שעומד ממנו כו' (כדלעיל). אמר ר' שמעון בן יוחאי: ספר משנה תורה היה סגנו (פירוש: דגלו) של יהושע, נטלו והראהו לגלגל חמה, א"ל כשם שלא דממתי מזה אף דום מלפני. אמר ר' יצחק א"ל עבדא בישא לא זבינת כספא דאבא את, לא כך ראה אותך אבא בחלום: והנה השמש והירח ואחד עשר כוכבים משתחוים לי (בראשית לז, ט):

(ע"ז כה.): הלא היא כתובה על ספר הישר (יהושע י, יג). 
מאי ספר הישר. א"ר חייא בר אבא זה ספר אברהם יצחק ויעקב שנקראו ישרים, שנאמר: תמות נפשי מות ישרים (במדבר כג, י). ר"א זה ספר משנה תורה דכתיב ביה: ועשית הישר והטוב. ר' שמואל בר נחמני אמר: זה ספר שופטים דכתיב ביה: איש הישר בעיניו יעשה (שופטים יז, ו).

(ע"ז כה.): ויעמד השמש בחצי השמים (יהושע י, יג). וכמה הוי יומא, אמר ריב"ל כ"ד שעי, אזל שית וקם שית, אזל שית וקם שית כולה מילתא כיום תמים. ר"א אומר תלתין ושית, אזל שית וקם תריסר, אזל שית וקם תריסר, עמידתו כיום תמים. ר"ש בר נחמני אומר: ארבעים ותמני, אזל שית וקם תריסר, אזל שית וקם עשרין וארבע, ולא אץ לבא כיום תמים. מכלל דמעיקרא לאו כיום תמים. אית תימא בתוספתא פליגי, רבי יהושע אומר: כ"ד אזל שית וקם תריסר, אזל שית וקם תריסר, עמידתו כיום תמים. ר"א אומר שלשים וששה, אזל שית וקם תריסר, אזל שית וקם כ"ד. ולא אץ לבא כיום תמים. מכלל דמעיקרא לאו כיום תמים. ר' שמואל בר נחמני אומר: שמונה וארבעים, אזל שית וקם כ"ד, אזל שית וקם כ"ד, מקיש עמידתו לביאתו, מה ביאתו כיום תמים אף עמידתו כיום תמים. תאנא כשם שעמדו לו ליהושע כך עמדה לו למשה ולנקדימון בן גוריון, יהושע קראי, נקדימון בן גוריה גמרא. משה מנא לן, א"ר אלעזר אתיא אחל אחל, כתיב הכא: אחל תת פחדך (דברים ב, כה). וכתיב התם: אחל גדלך (יהושע ג, ז). ר' יוחנן אמר אתיא תת תת, כתיב הכא: אחל תת פחדך (דברים ב, כה). וכתיב התם: ביום תת ה' את האמרי (יהושע י, יב). ר"ש בר נחמני אמר מגופיה דקרא, אשר ישמעון שמעך וגו', אימתי ורגזו וחלו מפניך, בזמן שעמדה לו חמה. מיתיבי ולא היה כיום ההוא לפניו ולאחריו (יהושע י, יד). אי תימא שעות הוא דלא הוו נפישי כולי האי, ואי תימא אבני ברד דלא הוו, דכתיב ויהי בנוסם מפני בני ישראל וה' השליך עליהם אבנים גדולות (יהושע י, יא):

(פרקי דר' אליעזר פ' נב): מופת הששי מיום שנבראו שמים וארץ, השמש והירח וכוכבים עולים להאיר על הארץ, עד שבא יהושע ועשה מלחמתם של ישראל, והגיע ערב שבת וראה בצרתם של ישראל שלא יחללו את השבת, עד שראה חכמי הגוים חובשים במזלות לבא על ישראל, מה עשה פשט את ידיו לאור השמש ולאור הירח והזכיר עליהם את השם, ועמד כל אחד ואחד במקומו שלשים ושש שעות עד מוצאי שבת, שנאמר: וידום השמש וירח עמד (יהושע י, יג). וראו כל מלכי ארץ ותמהו, לפי שלא היה כמוהו מיום שנברא העולם, שנאמר: ולא היה כיום ההוא לפניו ולאחריו לשמוע ה' בקול איש כי ה' נלחם לישראל (יהושע י יד):

# יהושע - פרק יא - המשך רמז כב
(ב"ר פא, ד): כל הערים העומדות על תלם לא שרפם יהושע זולתי חצור לבדה (יהושע יא, יג). רבי אלעזר אומר במסורת שרפה. הקב"ה אמר למשה ומשה אמר ליהושע. אמר רבי שמואל בר נחמני בשלשה מקומות נכנסו אומות העולם לעשות מלחמה ולא הניחן הקב"ה, והיכן נכנסו לחצור וכו', ואחד מהן: ויסעו ויהי חתת אלהים על (כל) הערים אשר סביבותיהם וגו':

(ירושלמי דפאה פ"א ה"א. ג ע"א): כאשר צוה ה' את משה עבדו (יהושע יא, טו). מעשה ברבי ישבב שעמד וחלק כל נכסיו לעניים, ושלח לו רבן גמליאל והלא אמרו חכמים: חומש נכסיו לעניים. ורבן גמליאל לאו קודם לאושא הוה, רבי יוסי בר רבי בון בשם רבי לוי כך היתה הלכה בידם ושכחוה, ועמדו השניים והסכימו על דעת הראשונים, ללמדך שכל דבר שנותנין בית דין נפשם עליו סוף שהוא מתקיים כמו שנאמר למשה מסיני. ואתיא כי הא דאמר רבי מנא כי לא דבר רק הוא מכם (דברים לב, מז). ואם הוא רק מכם הוא, רק למה שאין אתה יגעים בו, כי הוא חייכם בשעה שאתם יגעים בו. רבי תנחומא בשם רבי הונא: ובצלאל בן אורי בן חור עשה את כל אשר צוה משה אין כתיב כאן אלא את אשר צוה ה'. אפילו דברים שלא שמע מרבו הסכימה דעתו כמה שנאמר למשה. רבי יוחנן בשם רבי בנאה כאשר צוה ה' את משה עבדו. כן צוה משה את יהושע וגו' לא הסיר דבר מכל אשר צוה אותו משה אין כתיב כאן אלא אשר צוה ה' את משה. אפילו דברים שלא שמע מרבו וכו'. רבי הונא אומר: תורת אמת היתה בפיהו. אלו דברים ששמע מרבו. ועולה לא נמצא בשפתיו אלו דברים שלא שמע מרבו, ורבנין אמרין כי ה' יהיה בכסלך, אלו דברים שאתה כסיל בהם. ושמר רגלך מלכד, רבי דוסא אומר מן ההוריה. רבי לוי אומר מן המזיקין. אמר רבי בא מכיס לך, אם אתה נותן מכיסך צדקה, הקב"ה משמרך מן המזיקין ומן הזימות ומן הגולגולת (זימות גולגולת, עונש כסף):

(תנחומא פ' מטות): ימים רבים עשה יהושע את כל המלכים האלה מלחמה (יהושע יא, יח). אמרו רבותינו כתיב ביהושע כאשר הייתי עם משה אהיה עמך. והיה צריך יהושע לחיות ק"כ שנים כמשה, ולמה נתקצרו ימיו י' שנים, אלא בשעה שא"ל הקב"ה למשה נקום נקמת בני ישראל וגו'. אף על פי שנתבשר בשורת מות, לא אמר מחר אני מת אם נתנקם ממדין אלא נזדרז על אותו ענין, שנאמר וישלח אותם משה. יהושע לא עשה כן כאשר בא להלחם עם אחד ושלשים מלכים, אמר אם אני הורגם מיד אני מת כשם שאירע למשה רבינו, מה עשה התחיל מעכב במלחמתן, שנאמר ימים רבים עשה יהושע וגו'. אמר לו הקב"ה וכך עשית, הרי אני מקצר שנותיך עשר ימים, לכך אמר דוד רבות מחשבות בלב איש וגו':

# יהושע - פרק יב - המשך רמז כב
(ירושלמי דמגילה פ"ג ה"ז, דף כז.): מלך יריחו אחד (יהושע יב, ט). ר' זעירא ורבי ירמיה בשם רב: שירת הים ושירת דבורה נכתבין אריח על גבי לבינה ולבינה על גבי אריח, עשרת בני המן ומלכי כנען נכתבין אריח על גבי אריח ולבינה על גבי לבינה, מאי כדון למצוה או לעכב. אמר ר' יוסי בר חנינא בר אחוי דר' אושעיא נהיר את כדי דהוינן קיימין קומי חנותא דר' אושעיא חביבך, עבר רבי אבא בר זבדא ושאלינן ליה ואמר בשם רב: לעכב. רבי חייא בריה דרבי אחא דיפו, רבי ירמיה בשם רבי זעירא: צריך לאומרו בנפיחה אחת, ועשרת בני המן עמהם:

(ב"ר נג, י): אמר רבי שמואל בר נחמני: כל אותם שנים וששים מלכים שהרג יהושע, כלם היו במשתה של אברהם אבינו, שנאמר ויעש אברהם משתה גדול (בראשית כא, ח). משתה גדולים היו שם. ולא שלשים ואחד היו, אלא כי ההיא דאמר רבי ברכיה, רבי חלבו, רבי פרנך בשם רבי יוחנן מלך יריחו אחד, שאין תלמוד לומר אחד אלא הוא ואנטיקסר שלו:

(ספרי, דברים יא, י): אמר ר' יהודה וכי שלשים ואחד מלכים היו כלם בארץ ישראל, אלא כדרך שעשו ברומי עכשו, שכל מלך ומלך שלא קנה פלטרין ברומי לא עשה כלום, כך כל מלך ומלך שלא קנה פלטריות וחוליות בארץ ישראל לא עשה כלום, הדא הוא דכתיב: ואתן לך ארץ חמדה נחלת צבי צבאות גוים (ירמיה ג, יט):

# יהושע - פרק יג - המשך רמז כב
(חולין ס:): חמשת סרני פלשתים (יהושע יג, ג). פתח בחמשה וחשיב שיתא, א"ר יוחנן אדנדקי שלהן חמשה (אדנדקי שלהן חמשה: היכל רענן: חשובים שלהם חמשה). א"ל רב חסדא לרב תהליפא בר אבינא זיל כתוב אדנדקי שלהן חמשה. אמר ליה רב חסדא לרב תחליפא בר אבינה זיל כתיב אדנדק"י שלהם באגרתיך ופירשה, דכתיב והעוים היושבים בחצרים וגו'. ופליגא דרב, דאמר רב: עוים מתימן באו, ולמה נקרא שמם עוים, שעיותו את מקומם. דבר אחר: שאוו לאלהות הרבה (שאוו לאלהות: היכל רענן: שאוו לאלהי פלשתים ויצאו ממקומם ובאו לגור ביניהם, ולהכי לא חשיב ששה סרני פלשתים). דבר אחר: שכל הרואה אותו אוחזתו עוית (עוית: היכל רענן: רתת וחלחלה), ואית להו שיתסר דרי שיני לכל חד וחד:

אמר ריש לקיש הרבה מקראות יש שראויים לישרף כספרי האפיקורוסים והם הם גופי תורה, והעוים היושבים בחצרים עד עזה וגו'. מאי נפקא מינה ממה דאשבעיה אבימלך לאברהם, דכתיב ועתה השבעה לי באלהים הנה אם תשקר לי (ולניני ולנכדי: היכל רענן: ועדיין לא עברו הדורות) וגו' (בראשית כא, כג). אמר הקדוש ברוך הוא ליתו כפתורים וליפפקו מעוים דאינהו פלשתים, וליתו ישראל וליפקו מכפתורים. כיוצא בו: כי חשבון עיר סיחון וגו' (במדבר כא, כו). כיוצא בו צידונים יקראו לחרמון וגו' (דברים ג, ט). כיוצא בו ואת העם העביר אותו לערים (בראשית מז, כא). מאי נפקא מינה דלא ליקרו לאחוה גלוותא (דלא ליקרו לאחוה גלוותא: היכל רענן: כי היכי דלא ליקרו מצרים לאחיו לאחר זמן בני גולים, לפיכך העביר יוסף את העם לערים שיהיו הם ג"כ גולים):

(ירושלמי דסנהדרין פ"י ה"ב, דף נב.): ואת בלעם בן בעור הקוסם הרגו אל חלליהם (יהושע יג, כב). מאי אל חלליהם, שהיה שקול כנגד כל חלליהם. דבר אחר על חלליהם, מה חלליהם אין בהם ממש אף הוא אין בו ממש. דבר אחר: שהיה צף כנגד כל חלליהם, והיה פנחס מראה לו את הציץ והוא שוקע ויורד. דבר אחר על חלליהם. מלמד שנתנו לו ישראל שכרו משלם ולא קפחוהו:

# יהושע - פרק יד - המשך רמז כב
(ב"ר צג, ו): ויגשו בני יהודה אל יהושע (יהושע יד, ו). מצינו הגשה למלחמה, הגשה לתפלה, הגשה לפיוס. הגשה למלחמה כמה דאת אמר: ויגש יואב וכל העם אשר אתו למלחמה (ש"ב י, יג). הגשה לתפלה, ויהי כעלות המנחה ויגש אליהו הנביא (מ"א יח, לו). הגשה לפיוס, ויגשו בני יהודה אל יהושע, לפייסו: 

# יהושע - פרק יד - רמז כג
(זבחים קיח:): בן ארבעים שנה אנכי היום (יהושע יד, ז). ת"ר ימי אהל מועד שבמדבר ארבעים שנה חסר אחד, ימי אהל מועד שבגלגל י"ד שנה, שבע שכבשו ושבע שחלקו, ימי אהל מועד שבנוב וגבעון נ"ז, נשארו לשילה שלש מאות ושבעים חסר אחד. ימי אהל מועד שבמדבר ארבעים חסר אחד מנלן, דאמר מר שנה ראשונה עשה משה את המשכן, בשנייה הוקם ושלח מרגלים, י"ד בגלגל, שבע שכבשו מנא לן, דקאמר כלב: בן ארבעים שנה אנכי בשלוח משה, ועתה הנה אנכי בן שמונים וחמש שנה (יהושע יד, ז-י). כי עברו לירדן בר כמה הוה, בר שבעים ותמני, וקאמר בן שמונים וחמש, הרי שבע שכבשו (דקאמר כלב. היכל רענן: בחלוקת הארץ כתיב שבא כלב לתבוע חברון מיהושע, אמר ליה בן ארבעים שנה אנכי בשלוח אותי משה, ועתה אנכי היום בן פ"ה שנים, ששלח משה מרגלים בשנה שנית ליציאת מצרים, נתעכבו שוב במדבר ל"ח שנים, נמצא כלב בן ע"ח שנה כשעברו את הירדן, וקאמר בשעת חלוקה בן פ"ה אנכי היום, הרי ז' שנשתהו לכנוס). ושבע שחלקו מנא לן, אי תימא מדשבע כבשו שבע חלקו, ואי תימא מדלא אשכח י"ד שנה אחר שהוכתה העיר. שבנוב וגבעון נ"ז, דכתיב: ויהי כהזכירו את ארון האלהים ויפול מעל הכסא (ש"א ד, יח). ותניא כשמת עלי הכהן חרבה שילה ובאו להם לנוב, כשמת שמואל חרבה נוב ובאו לגבעון, וכתיב ויהי כשבת ארון האלהים בקרית יערים וירבו הימים ויהי עשרים שנה (ש"א ז, ב). הי נינהו עשרים שנה, י"א דשמואל עצמו ושתים דשמואל ושאול, ושבע שמלך דוד בחברון, וכתיב והימים אשר מלך דוד על ישראל ארבעים שנה בחברון מלך שבע שנים (מ"א ב, יא). וכתיב ויחל לבנותו בחדש השני בשנת ארבע למלכותו (דה"ב ג, ב). נשתיירו לשילה שלש מאות ושבעים חסר אחת:

(סדר עולם): תניא תת"נ שנים עשו ישראל בארץ משנכנסו בה עד שיצאו ממנה שהם י"ז יובלות, וכן הוא אומר: בעשרים וחמש שנה לגלותנו בראש השנה בעשור לחדש בארבע עשרה שנה אחר אשר הוכתה העיר (יחזקאל מ, א). אימתי נאמר בתחלת היובל, ואם י"ז יובלות הם היאך חסרים י"ד שנה, אמור מעתה שבע שנים היו מכבשין ושבע שנים היו מחלקין:

(סנהדרין סט:): בן ארבעים שנה אנכי (יהושע יד, ז). נמצינו למדים מכאן בדורות הראשונים דילדו בני שמנה, דכתיב ותמת עזובה אשת כלב ויקח לו כלב את אפרת ותלד לו את חור (דה"א ב, יט). וכתיב ובצלאל בן אורי בן חור למטה יהודה (שמות לח, כב). וכי עבד בצלאל משכן בר כמה הוי, בר תליסר דכתיב: איש איש ממלאכתו אשר המה עושים (שמות לו, ד). ותניא שנה ראשונה עשה משה משכן, שנייה הוקם ושלח המרגלים, וכתיב: בן ארבעים שנה אנכי בשלוח משה עבד ה' אותי (יהושע יד, ז). דל ארביסר דהוי בצלאל, פשו להו עשרים ושית, דל תרתי דתלתא עבורי, אשתכח דכל חד וחד בתמני:

(ב"ב קכב:): ויתנו לכלב את חברון (שופטים א, כ). חברון עיר מקלט הואי, אמר אביי פרוודאה דידיה (פרוודהא. היכל רענן: כפרים ושדות שסביב העיר חוצה למגרש), וכן הוא אומר: את שדה העיר ואת חצריה נתנו לכלב בן יפונה לאחוזה (יהושע כא, יב):

(ב"ר נח, ד): ושם חברון לפנים קרית ארבע (יהושע יד, טו). שדרו בה ארבעה צדיקים: ענר אשכול וממרא ואברהם, ושמלו בה ארבעה צדיקים: ענר ואשכול וממרא ואברהם, ושנקברו בה ארבע אמהות: חוה שרה רבקה לאה. ושנקברו בה ארבע אבות: אדם אברהם יצחק ויעקב, ועל שם בעליה שהם ארבע ענק ושלשת בניו. אמר רבי עזריה שמשם יצא אברהם ורדף אחר ארבעה מלכים קוזמוקטורין, שהיא עולה בקונריסין של ארבעה (בקרסין של ארבע. שמן רענן: כן צריך לגרוס. פירושו גורלות, שחברון הי' עולה בארבעה גורלות), בתחלה ליהודה ואח"כ לכלב ואח"כ לכהנים ואחר כך ללוים, שהיא מארבע מקומות מגונים שבארץ ישראל (מגונים. היכל רענן: וחברון הי' מקום טרשין), ואלו הם. רבי יצחק אמר: דור ונפת דור ותמנת סרח וחברון, ורבנן אמרין: דנה וקרית דנה ותמנת סרח וחברון:

(שיר השירים רבה): האדם הגדול בענקים (יהושע יד, טו). אדם זה אדם הראשון. הגדול אלו אברהם יצחק ויעקב שנקראו גדולים. באברהם הוא אומר: וה' ברך את אדוני מאד ויגדל (בראשית כד, לה). ביצחק כתיב: ויגדל האיש וילך הלוך וגדל עד כי גדל מאד (בראשית כו, יג). ביעקב כתיב: ויגדלו הנערים (בראשית כה, כז). ועשו היה בכלל אלא שקלקל במעשיו ובזה את הבכורה ונעשה קטן, שנאמר הנה קטן נתתיך בגוים (עובדיה א, ב):

(תורת כהנים): תניא רבי יוסי הגלילי אומר: אחר שהכתוב שוקל מעשה ארץ ישראל למעשה ארץ מצרים, שנאמר: כמעשה ארץ מצרים וגו' (ויקרא יח, ג). למה זכו כנעניים שישבו על ארצם מ"ז שנה, שנאמר וחברון שבע שנים נבנתה לפני צוען מצרים (במדבר יג, כב). מפני שכבדו את אברהם אבינו שאמרו לו נשיא אלקים אתה בתוכנו (בראשית כג, ו). זכו שישבו על ארצם מ"ז שנה. רבן שמעון בן גמליאל אומר משום ר' יהודה בן לקיש: הרי הוא אומר האדם הגדול בענקים והארץ שקטה ממלחמה (יהושע יד, טו). בני כנען שכבדו את אברהם אבינו זכו שתשקוט הארץ עליהם. האדם הגדול בענקים והארץ שקטה, מה ענין זה לזה, מלמד שלא שקטה המלחמה מן הכנעניים אלא בזכות אברהם שנהגו בו כבוד ואמרו לו נשיא אלקים אתה בתוכנו אדוני שמעני. ועוד נותרה בהם פליטה ומהם הלכו לאפריקי. ומה אם כנעניים על שכבדו אותו עמדה להם זכותו אע"פ שלא הלכו בדרכיו ולא אהבו את המקום, בניו שהולכים בדרכיו ועושים צדקות וגמילות חסדים על אחת כמה וכמה:

(ב"ר יד, ו): האדם הגדול בענקים (יהושע יד, טו). דבר אחר: האדם הגדול בענקים. אמר רבי זה אברהם, ולמה קורא אותו גדול, רבי לוי ורבי אלעזר בשם ר' יוסי בן זמרא: פסיעותיו של אברהם אבינו היו ג' מילין (ג' מילין. היכל רענן: שנאמר ירדפם יעבור שלום (ישעיה מא, ג). שלום נוטריקון שלש מיל (מתנות כהונה)). רבי יהודה ברבי סימון אומר: מיל, שנאמר: ארח ברגליו לא יבא מי פעל (ישעיה מא, ג-ד). למפרע מיל ס"ת (למפרע מיל ס"ת. סופי תיבות למפרע מיל). רבי נחמיה בשם רבי איבו: לא נתאבקו רגליו כשהלך אחר המלכים, אלא כזה שהוא הולך מביתו לבית הכנסת. דבר אחר: למה קרא אותו גדול, שהיה ראוי להבראות קודם אדם הראשון, אלא אמר הקב"ה שמא יקלקל ואין מי שיבא אחריו ויתקן, אמר הקב"ה הרי אני בורא את האדם תחלה, שאם יקלקל יבא אברהם ויתקן תחתיו. אמר רבי אבא בר כהנא: אדם שיש לו שופעת קורה, היכן הוא נותנה לא באמצע הבית, כדי שתסבול קורה שלפניה ולאחריה, כך אברהם נתנו הקב"ה באמצע הדורות, כדי שיסבול דורות שלפניו ודורות שלאחריו. א"ר לוי מכניסין את המתוקנת לביתה של מקולקלת, ואין מכניסין את המקולקלת לביתה של מתוקנת (מכניסין את המתוקנת. היכל רענן: אשה חכמה וצנועה, ומי שיש לו אשה רעה מכניס את הטובה בביתו כדי שתלמד הרעה ממנה, אבל איפכא לא פן תלמד הטובה ממעשה הרעה, וכן הכניס הקב"ה את אברהם אבינו בתוך בית הרשעים ולמד דעת את העם להכיר אביהם שבשמים (מתנות כהונה)):

# יהושע - פרק טו - רמז כד
(זבחים נד:): (ותאר) [ועלה] הגבול וגו' אל כתף היבוסי (יהושע טו, ח). זה שאמר הכתוב: וילך הוא ושמואל וישבו בניות (ש,א יט, יח). וכתיב: הנה דוד בניות ברמה (ש"א יט, יט). אמר רבה וכי מה ענין ניות אצל רמה, אלא שהיו יושבין ברמה ועוסקין בנויו של עולם (ועוסקים בנויו של עולם. היכל רענן: למצוא מקום מן התורה לבית הבחירה). אמרי כתיב: וקמת ועלית אל המקום (דברים יז, ח). מלמד שבית המקדש גבוה מכל ארץ ישראל, וארץ ישראל גבוה מכל הארצות. לא הוו ידעי מקומו היכא, אייתו ספר יהושע, (בכלהו שבטים) [בשבט יהודה] כתיב: וירד ועלה הגבול ותאר הגבול. בשבט בנימן כתיב ועלה, וירד לא כתיב. שמע מיניה הכא הוא מקומו, סבור למבנייה בעין עיטם דמדלי (דמדלי. פירוש: גבוה), אמרי ניחתי ביה קליל (אמרי ניחתי ביה קליל. היכל רענן: נעשינו נמוך מעט ונבנה אותו בירושלים שהיא למטה, כדכתיב: ובין כתיפיו שכן. ולא כתיב ראשו), כדכתיב: ובין כתפיו שכן (דברים לג, יב). ואית דאמרי (ואית דאמרי. היכל רענן: האי דלא בנייה בעין עיטם, משום דרחוק שם נחלת בנימין מנחלת בני יהודה יותר משיעור הר הבית, ואי אפשר לסמוך לשכת הגזית לעזרה, ואקבעי סנהדרין בעזרה, דכתיב: וקמת ועלית וגו'. והיא צריכה להיות בחלקו של יהודה, דגמירי סנהדרין בחלקו של יהודה, כדכתיב: ומחוקק מבין רגליו) גמירי דסנהדרין בחלקו של יהודה ושכינה בחלקו של בנימן, ואי מדלינן ליה אתפליגו ליה טובא, מוטב דנחתי פורתא, כדכתיב ובין כתפיו שכן, ועל דבר זה נתקנא בו דואג האדומי בדוד, כדכתיב: כי קנאת ביתך אכלתני (תהלים סט, י). וכתיב: שיר המעלות זכור ה' לדוד את כל ענותו אשר נשבע לה' נדר לאביר יעקב אם אבוא באהל ביתי אם אעלה על ערש יצועי, אם אתן שנת לעיני וגו' עד אמצא מקום לה' משכנות לאביר יעקב. הנה שמענוה באפרתה זה יהושע דקא אתי משבט אפרים, מצאנוה בשדי יער זה בנימן דכתיב ביה: בנימין זאב יטרף (בראשית מט, כז):

(ספרי פ' עקב): ושם דביר לפנים קרית ספר (יהושע טו, טו). ובמקום אחר הוא אומר: דנה וקרית סנה הוא דביר (יהושע טו, מט). נמצא ארבעה שמות לו, וכי מה צורך לבאי העולם בכך, אלא שהיו ארבע מלכיות מכתשות זו את זו, זאת אומרת על שמי יקרא וזאת אומרת על שמי יקרא, והלא דברים קל וחומר, אמור ומה פסולת ארץ ישראל מכתשות עליה קל וחומר לשבח של ארץ ישראל. כיוצא בו עלה אל הר העברים הזה הר נבו (דברים לב, מט). ובמקום אחר הוא אומר: עלה ראש הפסגה (דברים ג, כז). נמצא קרוי שלשה שמות, וכי מה צורך לבאי עולם וכו':

(ע"ז כד:): ושם דביר לפנים קרית ספר (שם). 
אמר רבא כמאן קרו פרסאי לספרא דביר (דביר. היכל רענן: הוא ספר בלשון פרס) מהכא וכו':

(תמורה טז.): ויאמר כלב אשר יכה קרית ספר (יהושע טו, טז). תנא אלף ושבע מאות ספקות של גזירה שוה ושל קלין וחמורין ושל דקדוקי סופרים נשתכחו בימי אבלו של משה. א"ר אבהו אע"פ כן החזירן עתניאל בן קנז בפלפולו, שנאמר ויאמר כלב אשר יכה קרית ספר ולכדה ונתתי לו את עכסה בתי (יהושע טו, טז). מאי עכסה, שכל מי שרואה אותה כועס על אשתו:

# יהושע - פרק טו - רמז כה
(ב"ר ס, ג) (תענית ד.): ויאמר כלב אשר יכה את קרית ספר וגו' וילכדה עתניאל בן קנז (יהושע טו, טז-יז). אמר רבי שמואל בר נחמני א"ר יונתן ארבעה שאלו שלא כהוגן (ארבעה שאלו שלא כהוגן. פירש היכל רענן: ובתענית פ"ק (ד.) לא מנו אלא שלשה, לפי שסובר שמה שאמר כלב: "אשר יכה את קרית ספר ולכדה" אינו כמשמעו, אלא כונתו ההלכות שנשתכחו בימי אבלו של משה, מי שיחזיר אותן יתן לו את עכסה בתו, והחזירו עתניאל בפלפולו, וזה ודאי לא יעשה אלא אדם גדול ומיוחס, אבל המדרש סובר שהוא כמשמעו לזה מנה ארבעה (ידי משה)), לשלשה השיבוהו כהוגן, לאחד השיבוהו שלא כהוגן. אליעזר עבד אברהם, דכתיב: והיה הנערה אשר אומר אליה וגו' (בראשית כד, יד). יכול אפילו חגרת, אפילו סומא, נזדמנה לו רבקה. כלב: ויאמר כלב אשר יכה את קרית ספר (יהושע טו, טז). הא אלו לכדה עבד אחד היה נותן לו את בתו ונתן לו כהוגן, וילכדה עתניאל בן קנז (שם יז). שאול בן קיש דכתיב: והיה האיש אשר יכנו יעשרנו המלך עושר גדול ואת בתו יתן לו (ש"א יז, כה). יכול אפילו עבד אפילו ממזר, נזדמן לו דוד. יפתח הגלעדי דכתיב והיה היוצא אשר יצא מדלתי ביתי והעליתיהו עולה (שופטים יא, לא). יכול אפילו דבר טמא נזדמנה לו בתו, והיינו דקאמר נביא לישראל, הצרי אין בגלעד (הצרי אין בגלעד. פירש היכל רענן: פנחס היה בגלעד והיה יכול להתיר את נדרו, אלא שלא רצה יפתח לילך אצלו מתוך גסות רוחו) אם רופא אין שם (ירמיה ח, כב):

# יהושע - פרק טו - רמז כו
(ב"ר נח, ב): וילכדה עתניאל בן קנז (יהושע טו, יז). זה שאמר הכתוב וזרח השמש ובא השמש (קהלת א, ה). א"ר אבא בר כהנא אין אנו יודעים שזרח השמש ובא השמש, אלא קודם שהשקיע הקב"ה שמשו של צדיק זה הוא מזריח שמשו של צדיק זה. יום שמת רבי עקיבא נולד רבי, וקראו עליו וזרח השמש וגו'. יום שמת ר' אבין נולד ר' אבין בריה וקראו עליו וזרח השמש וגו'. יום שמת רבי אושעיה איש טריא נולד ר' אושעיה בריה וקראו עליו וזרח השמש ובא השמש (יום שמת ר' אבין. פירש שמן רענן: יום שמת רב המנונא נולד ר' אבין בריה כו', יום שמת ר' אבין נולד אבא הושעיא איש טריא וקראו עליו וזרח כו', כן צריך לגרוס). עד שלא השקיע שמשו של עלי זרחה שמשו של שמואל, שנאמר ונר אלהים טרם יכבה ושמואל שוכב וגו' (ש"א ג, ג). א"ר יוחנן כהדא עגלתא תמימתא (כהדא עגלתא תמימתא. פירש שמן רענן: בקידושין דף ע"ח, והלא אין ישיבה בעזרה אלא למלכי בית דוד, אלא נר אלקים טרם יכבה - בהיכל ה', ושמואל שוכב - במקומו ע"כ. והמדרש סבירא ליה דאין הכי נמי שהי' שמואל שוכב בהיכל ה', ואע"ג דאין ישיבה בעזרה אלא למלכי בית דוד בלבד, שאני שמואל שנדרה חנה ואמרה ונתתיו לה' כל ימי חייו, והוה ליה כעגל תמים שהיו מביאים תמיד לעזרה), עד שלא שקעה שמשה של שרה זרחה שמשה של רבקה. עד שלא שקעה שמשו של משה זרחה שמשו של יהושע. עד שלא שקעה שמשו של יהושע זרחה שמשו של עתניאל בן קנז. שנאמר וילכדה עתניאל בן קנז:

(תמורה טז.): וילכדה עתניאל בן קנז (יהושע טו, יז). וכלב בן קנז הוא והכתיב כלב בן יפונה, מאי יפונה, שפנה מעצת מרגלים, ובן קנז הוא והכתיב וכלב בן חצרון (דה"א ב, יח). אמר רבא אין בן חצרון הוא, ואמאי קרו ליה בן קנז אחי כלב, אחוהי דכלב מאמיה, דהוה ליה כלב חורגיה דקנז, דיקא נמי דקתני הקנזי ולא קתני בן קנז:

# יהושע - פרק טו - רמז כז
ויהי בבואה ותסיתהו (יהושע טו, יח).
אמר רבא אמר ר' יצחק אמרה לו מה חמור זה כיון שאין תבן באבוסו צועק, אף אשה שאין לה תבואה בתוך ביתה צועקת. ארץ הנגב נתתני (יהושע טו, יט). אדם שמנוגב מכל טובה, ונתת לי גולות מים: אדם שאין בו אלא דברי תורה (היכל רענן: שהתורה נקראת מים, ועתניאל לא היה עשיר אלא חכם לבד). ויתן לה כלב את גולות עלית ואת גולות תחתית (שופטים א, טו). מי שרזי עליונים ותחתונים גלויים לו יבקש מזונות ממני. תאנא הוא עתניאל הוא יעבץ, עתניאל שענאו אל, יעבץ שיעץ ורבץ את התורה לישראל. ומה שמו יהודה אחי שמעון שמו, ומנא לן דענאו אל, דכתיב (דה"א ד, י): ויקרא יעבץ לאלהי ישראל ויאמר אם ברך תברכני בתורה, והרבית את גבולי בתלמידים, והיתה ידך עמדי שלא אשכח את למודי, ועשית לי מרעה שיהיו לי רעים כמותי, לבלתי עצבי שלא יסגפני יצר הרע מלשנות (שלא ישגבני יצר הרע מלשנות: פירש היכל רענן, כן צריך לגרוס, ופירושו שלא יבטלני מלמוד תורה), ואם תעשה לי מוטב ואם לאו הריני יורד ברסיסי לשאול (בנסיסי לשאול: פירש היכל רענן, כן צריך לגרוס, ופירושו בעצבוני לקבר והריני מת, ויתעצבו (בראשית לד, ז). מתרגמינן ואיתנסיסו), זו משנת רבי נתן, רבי יהודה הנשיא אומר: אם ברך תברכני בפריה ורביה, והרבית את גבולי בבנים ובבנות, והיתה ידך עמדי במשא ומתן, ועשית לי מרעה שלא יהא בי לא מיחוש ראש ולא מיחוש אזנים ולא מיחוש עינים, לבלתי עצבי שלא יסגפני יצר הרע. אם אתה עושה כן מוטב ואם לאו הריני יורד בנסיסי לשאול:

(גיטין ז.): וקינה ודימונה ועדעדה (יהושע טו, כב). א"ל רב הונא בר נתן לרב אשי מאי דכתיב וקינה ודימונה ועדעדה. א"ל מותבתא דארעא דישראל קא חשיב, א"ל אטו לא ידענא דמותבתא דארעא דישראל קא חשיב, רב גביהה מבי ארגזיא אמר בה טעמא, כל מי שיש לו קנאה על חבירו ודומם, שוכן עדי עד עושה לו דין. אלא מעתה ציקלג ומדמנה וסנסנה (יהושע טו, לא). הני נמי מאי, א"ל אי הוה רב גביהה הכא הוה אמר טעמא. רב אחא מבי חוזאי אמר הכי, כל מי שיש לו צעקת לגימה (היכל רענן: שגוזל ממנו ויורד לחייו לשערי מזונותיו) על חבירו ודומם שוכן בסנה עושה לו דין:

(ספרי במדבר כו נג) - (ב"ב קיז.): תניא רבי יאשיה אומר: ליוצאי מצרים נתחלקה הארץ (היכל רענן: כלומר לבאי הארץ נתחלקה כפי חשבון של יוצאי מצרים, שנטלוה בתורת ירושה מאבותיהם, דלפי חשבון הראשון שנמנו בשנה שניה לצאתם ממצרים נתחלקה הארץ כאלו ירשוה הם עצמם, ומי שהיה לו עתה בביאת הארץ בן אחד נטל כל חלקו, ומי שהיו לו עשרה בנים נמי לא נטלו בין כלם אלא חלק אחד, שנאמר בפנחס בבאי הארץ באותו מנין דערבות מואב, דכתיב ובאלה לא היה איש מפקודי משה ואהרן וגו'. לשמות מטות אבותם של אלו שנמנו ביציאת מצרים ינחלו אלה, דלאותם יחלקו הנחלה ואלו אשר קמו תחתיהם יורשים), שנאמר לשמות מטות אבותם ינחלו. ומה תלמוד לומר לאלה תחלק הארץ (היכל רענן: דכתיב לעיל אלה פקודי בני ישראל שש מאות אלף ואלף שבע מאות ושלשים. וסמיך ליה וידבר ה' אל משה לאמר לאלה תחלק הארץ, אלמא לבאי הארץ נתחלקה), מפני נשים וקטנים (כאלה - להוציא את הטפלים. פירש היכל רענן: כן הוא בגמרא, והילקוט שינה לשונו וכתב מפני נשים וקטנים, ופירושו כאלה שהם בני עשרים, דלבני עשרים שיצאו ממצרים נתחלקה הארץ אבל לא לטפלים שיצאו פחות מבן עשרים שלא נטלו חלק בארץ לא הם ולא בניהם אלא בזכות מורישיהם, ואם לא הי' להם שום מוריש שיצא ממצרים, כגון שלא היה להם אב ולא דוד ואח שמתו במדבר בלא בנים, אז לא נטלו חלק בארץ). ר' יונתן אומר לבאי הארץ נתחלקה הארץ (היכל רענן: לא ליוצאי מצרים, דאין הולכים אחר היוצאים אלא אחר הנכנסים, דראובן ושמעון שיצאו ממצרים והולידו בנים במדבר, זה עשרה וזה אחד, אי הוה אזלינן בתר יוצאי מצרים, היה נוטל האחד כנגד כלם, אבל עכשיו היו נוטלים עשרה חלקים והאחד נוטל חלק אחד), שנאמר: אלה פקודי בני ישראל שש מאות אלף (במדבר כו, נא). לאלה תחלק הארץ. מה תלמוד לומר לשמות מטות אבותם (היכל רענן: דמשמע דאחר יוצאי מצרים נמי יש לנו לחלק הנחלה, ומפרש דלהכי מהני לשמות מטות אבותם, דלאחר שנטלו בני ראובן ושמעון י"א חלקים בארץ, מחלקים אותם ביניהם לפי חשבון מטות אבותם כאלו ליוצאי מצרים, דהיינו ראובן ושמעון אבותם נתחלקו הני י"א חלקים, וכגון דהנהו יוצאי מצרים היו בני עשרים דומיא דבאי הארץ דקפיד קרא לענין נחלת ארץ ישראל אבני עשרים, דכתיב לאלה. והבנים אינם כי אם שלוחים בעלמא להביא לשניהן י"א חלקים, וחוזרים ראובן ושמעון ומורישים לבניהם, בניו של ראובן נוטלים מחצה מי"א חלקים, ובנו של שמעון נוטל מחצה), שינה הכתוב נחלה זו מכל נחלות שבתורה, שכל נחלות שבתורה חיים יורשים את המתים, וכאן יורשים המתים את החיים. רבי אומר משל למה הדבר דומה, לשני אחים כהנים שהיו בעיר, לזה היה לו בן אחד ולזה שלשה בנים. יצאו לגורן זה נוטל סאה ואלו נוטלין שלשה סאין, והוליכו אצל אביהם וחזרו וחלקו בשוה. כיוצא בו אתה אומר בבאי הארץ, זה נוטל בית סאה ואלו נוטלין שלשה בית סאין, והורישו את אבותיהם וירשו מתים את החיים וחזרו וחלקו בשוה. רבי אלעזר ברבי שמעון אומר: זה נטל חלקו וחלק אביו, וזה נטל חלקו וחלק אביו, נמצאת מקיים לאלה תחלק הארץ, נמצאת מקיים לשמות מטות אבותם ינחלו. הרי שיצאו עמו ממצרים עשרה בנים, ובכניסתן לארץ נמצאו חמשה בנים, קורא אני עליו למעט תמעיט נחלתו. הרי שיצאו עמו חמשה בנים ובכניסתן נמצאו עשרה, קורא אני עליו לרב תרבה נחלתו. כיון שראו בנות צלפחד שהארץ נתחלקה לזכרים ולא לנקבות נתקבצו כולן זו על זו ליטול עצה, אמרו לא רחמי בשר ודם כרחמי המקום, רחמי בשר ודם רחמיו על הזכרים יותר מהנקבות, אבל מי שאמר והיה העולם אינו כן, רחמיו על הזכרים ועל הנקבות ועל הכל, שנאמר נותן לחם לכל בשר (תהלים קלו, כה). נותן לבהמה לחמה (תהלים קמז, ט). ואומר: טוב ה' לכל ורחמיו על כל מעשיו (תהלים קמה, ט). ותקרבנה בנות צלפחד בן חפר בן גלעד. מגיד הכתוב שכשם שצלפחד היה בכור כך היו כלן בכורות, וללמדך שהיו זכאות בן זכאי, וכל מי שמעשיו סתומים ומעשה אבותיו סתומים, והכתוב מיחסו לשבח הרי זה צדיק בן צדיק, וכל מי שמעשיו סתומים ומעשי אבותיו סתומים והכתוב מיחסו לגנאי הרי זה רשע בן רשע. בן מנשה בן יוסף, כשם שיוסף חבב את ארץ ישראל כך יצאו ממנו וחבבו את ארץ ישראל. מחלה נעה חגלה, אי כל הקודם במקרא קודם במעשה, תלמוד לומר ותהיינה מחלה תרצה, מגיד ששקולות זו כזו. רבי נתן אומר יפה כח נשים מכח אנשים, אנשים אמרו נתנה ראש ונשובה מצרימה, ונשים אמרו תן לנו אחוזה:

(ב"ב קיט, ב): תאנא דבי רבי ישמעאל: בנות צלפחד כלם שקולות היו, דכתיב ותהיין. הוייה אחת לכלן. תאנא בנות צלפחד חכמניות היו דרשניות היו צדקניות היו, חכמניות היו שלפי שעה דברו (היכל רענן: כשמצאו פתח לדבריהם באו בעלילה ובטענה לבית דין כדמפרש), דאמר רבי שמואל בר רב יצחק אותו היום היה משה רבינו יושב ודורש בפרשת יבמין (היכל רענן: ובן אין לו (במדבר כז, ח). עיין עליו). אמרו ליה אם כבן אנו נירש כבן (היכל רענן: לפטור את אמנו מן היבום, נירש כבן), ואם לאו תתייבם אמנו, מיד ויקרב משה. דרשניות היו שהיו אומרות אלו היה לו בן לא דברנו (היכל רענן: כדכתיב כי אין לו בן. וכבר היו יודעים שהבן יורש את אביו, שהרי כבר נתנה פרשת נחלות במרה ולא הוה מספקא להו אלא אם נוטלות חלק בכורה אם לאו, נמצא שהיו יודעות לדרוש דהא דכתיב ובן אין לו והעברתם את נחלתו לבתו, הא יש בן בן קודם לבת). צדקניות היו שלא נישאו אלא להגון להן (היכל רענן: דאע"ג שהותרו לינשא לכל מי שירצה, השיאן הכתוב עצה טובה שלא ינשאו אלא למשפחת מטה אביהן שהיו הגונים להם וכן עשו). תניא רבי אליעזר בן יעקב אומר אפילו קטנה שבהן לא נשאת פחותה מארבעים שנה (היכל רענן: שהיו מצפות להגון להם), איני והאמר רב חסדא נשאת פחותה מבת עשרים יולדת עד ששים, בת עשרים יולדת עד ארבעים, בת ארבעים שוב אינה יולדת, אלא מתוך שצדקניות היו נעשה להם נס כיוכבד שילדה בת מאה ושלשים שנה:

# יהושע - פרק טו - רמז כח
(פדר"א פ' לו): רבי יהודה אומר: כשבאו המלאכים לאברהם רץ להביא בן בקר, ורץ בן בקר למערת המכפלה ונכנס אחריו וראה אדם וחוה שוכבים על מטותיהם ונרות דולקים עליהם וריח טוב כריח ניחוח, לפיכך חמדה לאחוזת קבר. אמר לבני יבוס לקנות מהם בממכר זהב ובמכתב עולם, וכי יבוסים היו והלא חתיים היו, אלא על שם העיר נקראו, ולא קבלו עליהם, אמרו יודעים אנו שעתיד הקב"ה ליתן לזרעך את כל הארצות האלה, כרות עמנו ברית שאין זרעך יורש מעיר יבוסי, וכרת עמהם ברית ואחר כך קנה מהם מערת המכפלה. מה עשו אנשי יבוס עשו צלמי נחשת וכתבו עליהם ברית השבועה, והעמידו אותם ברחוב העיר, וכשבאו ישראל לארץ רצו ליכנס לעיר ולא היו יכולים מפני הברית, שנאמר ואת היבוסי יושב ירושלים וגו', והמלך דוד רצה ליכנס ולא הניחוהו, שנאמר (ויאמרו) [ויאמר לדוד לאמר] (אנשי יבוס) לא תבא הנה (ש"ב ה, ו). אותה שבועה ראה דוד וחזר לאחוריו, שנאמר וישב דוד במצודה ויקרא לה עיר דוד (שם ט). אמרו אין אנו מניחין אותך ליכנס עד שתסיר את הצלמים הללו שכתוב עליהם שבועת אברהם (זית רענן: קשה ומה בכך שיסירו הלא השבועה קיימת, ויש לתרץ שהם נתרצו למחול על השבועה אם יהיה בו להסיר עבודת גלולים שלהם, ועוד יש לומר דהם פרצו הגדר תחלה שנלחמו עם ישראל, רק שדוד לא רצה מפני מראית עין עד שיסיר הצלמים, עיין מה שכתוב לקמן (ש"ב ח, א) רמז קמ"ו.), שנאמר כי אם הסירך העורים והפסחים (שם ו). וכמו שנאמר עור ופסח לא יבא (בית ה') [אל הבית] (שם ח). חס ושלום עורים ופסחים באו למקדש, אלא אלו הצלמים, שנאמר עינים להם ולא יראו (תהלים קטו, ה). שנואי נפש דוד, שהיה דוד שונא עובדי ע"ז. אמר דוד כל מי שיעלה בראשונה ויסיר את הצלמים הללו יהיה לראש, ועלה יואב בן צרויה והיה ראש. ואח"כ קנה את עיר היבוסי בממכר עולם, שנאמר ויתן דוד לארנן וגו' (דה"א כא, כה):

# יהושע - פרק טז - המשך רמז כח
(זבחים קיח:): תאנת שילה (יהושע טז, ו) (היכל רענן: תאנת לשון תאניה, שהיו מתאנים ומתאנחים ששם היו זוכרים אכילת קדשים שהיתה במקום מראיתו). רבי חמא ברבי חנינא אומר שכל הרואה שילה מתאנח על אכילת קדשים. אמר רבי אבהו: בן פורת יוסף בן פורת עלי עין (בראשית מט, כב). עין שלא רצתה ליהנות במה שאינו שלה (היכל רענן: אשת אדוניו, ובן פורת דרש לשון פריה ורביה, מקום אכילת קדשים נתרבה לו על דבר העין, דשילה בחלק יוסף היתה), תזכה ותאכל במלא עין שלה:

# יהושע - פרק טז - רמז כט
(ב"ב קכב.): תניא עתידה ארץ ישראל שתתחלק לשלשה עשר שבטים, שבתחלה לא נתחלקה אלא לשנים עשר שבטים, ולא נתחלקה אלא בכספים (היכל רענן: שהיו שמין סאה ביהודה שוה ה' בגליל, והיו מחזיר לו ההוא דביני ביני), דכתיב בין רב למעט (במדבר כו, נו). ואמר רבי יהודה סאה ביהודה שוה חמשה סאין בגליל. ולא נחלק אלא בגורל דכתיב אך בגורל יחלק את הארץ (במדבר כו, נה). ולא נתחלקה אלא באורים ותומים. הא כיצד אלעזר מלובש באורים ותומים, יהושע וכל ישראל עומדים לפניו וקלפי של תחומין היו מונחים לפניו, והיה מכוון ברוח הקדש ואומר אם זבולון עולה תחום עכו עולה לו, טרף בקלפי שבטים (היכל רענן: הממונה עירבב יפה את הפיתקין שהיו כתובים עליהם שמות השבטים וטרף כמו טרופות בקערה) ועולה בידו זבולון, טרף בקלפי תחומין ועלה בידו עכו. וחוזר ומכוון ברוח הקדש ואומר אם נפתלי עולה תחום גינוסר עולה לו, וכן לכל שבט ושבט. לא כחלוקה של עולם הזה העולם הבא, העוה"ז אדם שיש לו שדה פרדס אין לו שדה לבן, שדה לבן אין לו שדה פרדס, אבל חלוקה של עולם הבא אין לך אדם מישראל שאין לו בשפלה בהר ובנגב. דכתיב שער ראובן אחד (היכל רענן: שוה, דכל מה שיש לזה יש לזה) (יחזקאל מח, לא). שער שמעון אחד (שם לג). והקב"ה מחלקה בעצמו, שנאמר ואלה מחלוקתם נאם ה' (היכל רענן: הוא עצמו יאמר לכל אחד ליטול חלק פלוני ופלוני) (שם כט). אמר מר עתידה ארץ ישראל שתתחלק לשלשה עשר שבטים, אידך למאן (היכל רענן: החלק הי"ג למי יתנו), אמר רב חסדא לנשיא, דכתיב והעובד העיר (היכל רענן: היינו הנשיא שכל צרכי רבים מוטלים עליו) יעבדוהו מכל שבטי ישראל (שם יט). א"ל רב פפא לאביי אימא רונגר בעלמא (היכל רענן: פירושו שכירים בעלמא, לעבוד לו כתלמדים לרב אבל לא ליתן לו מנחלתם), א"ל עליך אמר קרא והנותר לנשיא מזה ומזה לתרומת הקדש ולאחוזת העיר (שם כא):

(זבחים קיח:): ולו תאנת שילה (יהושע טז, ו). אמר רבי חמא בר חנינא רצועה היתה יוצאת מחלקו של יוסף ונכנסה בחלקו של בנימין ובה מזבח בנוי, והיה בנימין הצדיק מצטער עליה לבלעה, דכתיב ונסב הגבול מזרחה (היכל רענן: תאנת שילה) וגו' (יהושע טז, ו). ר' יוסי בר חנינא אומר ורצון שוכני סנה (היכל רענן: על ידי שעשה רצון השי"ת ולא רצה ליהנות ממה שאינו שלו) (דברים לג, טז). עין שלא רצתה ליהנות מדבר שאינו שלה, תזכה ותאכל מן הסנואין שלה (היכל רענן: קדשיו נאכלים אף בגבולי שאר השבטים ששנאוהו):

# יהושע - פרק יז - המשך רמז כט
(פסיקתא רבתי): וידברו בני יוסף את יהושע מדוע נתת לי גורל אחד וחבל אחד ואני עם רב עד אשר עד כה ברכני ה' (יהושע יז, יד). נתן לי עשרים אלף וחמש מאות יותר מאפרים אחי (זית רענן: פירוש שבני אפרים אמרו כך, שהם נתברכו, שמתחלה בפרשת במדבר היו ל"ב אלף ומאתים, ובפרשת פנחס היו נ"ב אלף וז' מאות, אם כן היו כ' אלף ות"ק יותר) בסדר פנחס, ונתקיימה הברכה בי כה יהיה זרעך (כ"ה יהיה. זית רענן: יהיה כ' אלף ה' מאות) (בראשית טו, ה):

(ב"ב קיח.): ויאמר אליהם יהושע אם עם רב אתה עלה לך היערה (יהושע יז, טו). לכו ותחבאו עצמכם ביערים כדי שלא תשלוט בכם עין הרע, א"ל מזרעא דיוסף קא אתינא דלא שלטא ביה עינא בישא דכתיב ביה בן פורת יוסף בן פורת עלי עין (בראשית מט, כב). ואמר רבי אבהו אל תקרי עלי עין אלא עולי עין. רבי יוסי בר' חנינא אמר מהכא וידגו לרוב. מה דגים שבים אין עין הרע שולטת בהם אף זרעו של יוסף אין עין הרע שולטת בהם:

(ירושלמי דיומא פ"ד ה"א, דף כ.): בשתי קלפיות (פירוש ארגזים) נתחלקה ארץ ישראל, אחת שהגורלות נתונים בתוכה, ואחת ששמות השבטים בתוכה, ושני פרחי כהונה עומדים, מה שזה מעלה וזה מעלה זכה. בג' דברים נתחלקה ארץ ישראל: בגורלות, באורים ותומים, ובכספים, הה"ד וישלך להם יהושע גורל בשילה לפני ה'. גורל אלו הגורלות. לפני ה' אלו אורים ותומים. בין רב למעט אלו הכספים, אמר רבי אבין אלמלא שנתן הקב"ה חן כל מקום בעיני יושביו, לא היתה ארץ ישראל מתחלקת לעולם. ותנינן ג' חינין הן חן אשה בעיני בעלה, חן מקום בעיני יושביו, חן מקח בעיני לוקחיו:

# יהושע - פרק יט - המשך רמז כט
(ב"ב קכב:): על פי ה' נתנו לו את העיר (יהושע יט, נ). ארץ ישראל לא נתחלקה אלא בגורל, שנאמר אך בגורל (במדבר כו, נה). יצאו יהושע וכלב שלא נטלו בגורל, אלא על פי ה' נתנו לו את העיר אשר שאל את תמנת סרח. כתיב סרח וכתיב חרס. א"ר אלעזר בתחלה פירותיה דומים לחרס ולבסוף פירותיה מסריחין מרוב שומנן, ואי תימא בתחלה מסריחין מרוב שומנן ולבסוף דומים לחרס:

(יבמות פט:): אלה הנחלות אשר נחלו אלעזר הכהן (יהושע יט, נא). א"ר יצחק מנין שהפקר בית דין הפקר, שנאמר וכל אשר לא יבא בעצת השרים והסגנים יחרם כל רכושו והוא יבדל מעדת הגולה (עזרא י, ח). ר"א אומר מהכא: אלה הנחלות אשר נחלו אלעזר הכהן ויהושע בן נון וראשי האבות למטות בני ישראל (יהושע יט, נא). וכי מה ענין ראשים אצל אבות, לומר לך מה אבות מנחילין את בניהם כל מה שירצו, אף ראשים מנחילין לעם כל מה שירצו:

# יהושע - פרק כ - רמז ל
(מכות יא.): וידבר ה' אל יהושע לאמר דבר אל בני ישראל תנו לכם את ערי המקלט אשר דברתי אליכם ביד משה (יהושע כ, ב). אמר ר' אחא בר חנינא מפני מה נאמר פרשת רוצחנים בלשון עז, מפני שהם של תורה. למימרא דכל דבור ודבור לשון קשה הוא, כמה דכתיב דבר האיש אדוני הארץ אתנו קשות (בראשית מב, ל). והכתיב אז נדברו יראי ה' (מלאכי ג, טז). וכן הוא אומר ידבר עמים תחתינו (תהלים מז, ד). דבר לחוד, ידבר לחוד. פליגי בה רבי יהודה ורבנן, חד אמר מפני ששיהום, וחד אמר מפני שהם של תורה:

(מכות ז:): לנוס שמה רוצח מכה נפש בשגגה (יהושע כ, ג). תנן התם אלו הם הגולין: ההורג את הנפש בשגגה, היה מעגל במעגלה ונפלה עליו והרגתו כו', היה יורד בסולם ונפל עליו והרגו הרי זה גולה. אבל היה מושך במעגלה כו', היה דולה בחבית ונפסק החבל ונפל עליו והרגו הרי זה אינו גולה. זה הכלל כל שהוא בדרך הורדתו גולה, שלא בדרך הורדתו אינו גולה. נשמט הברזל מקתו והרג, רבי אומר אינו גולה וחכמים אומרים גולה. מן העץ המתבקע, רבי אומר גולה, וחכמים אומרים אינו גולה:

(מכות ח.): הזורק את האבן לרשות הרבים והרג הרי זה גולה. רבי אליעזר בן יעקב אומר אם משיצאה את האבן מידו הוציא הלז את ראשו וקבלה הרי זה פטור, זרק את האבן לחצרו והרג, אם יש רשות לניזק ליכנס לשם גולה ואם לאו אינו גולה, שנאמר ואשר יבא את רעהו ביער. מה יער שיש רשות לניזק ולמזיק ליכנס לשם כו', יצא חצר של בעל הבית שאין רשות לניזק ולמזיק ליכנס לשם. אבא שאול אומר מה חטיבת עצים רשות אף כל רשות, יצא האב המכה את בנו והרב המכה את תלמידו ושליח בית דין:

(מכות ט:): רבי יוסי ברבי יהודה אומר: בתחלה אחד שוגג ואחד מזיד מקדימין לערי מקלט ובית דין שולחין ומביאין אותו משם, מי שנתחייב מיתה הרגוהו ושלא נתחייב מיתה פטרוהו, מי שנתחייב גלות מחזירין אותו למקומו, שנאמר והשיבו אותו העדה אל עיר מקלטו. ומוסרין לו שני תלמידי חכמים שמא יהרגנו בדרך וידברו אליו. רבי מאיר אומר הוא מדבר על פי עצמו, שנאמר וזה דבר הרוצח:

(מכות יב:): רוצח שגלה לעיר מקלט ורצו אנשי העיר לכבדו, יאמר רוצח אני, ואם יאמרו אף על פי כן יקבל מהם, שנאמר וזה דבר הרוצח:

(מכות ט:): ויקדישו את קדש בגליל בהר נפתלי (יהושע כ, ז). תנו רבנן שלש ערים הבדיל משה בעבר הירדן, וכנגדן הבדיל יהושע בארץ כנען. ומכוונות היו כמין שתי שורות שבכרם. חברון ביהודה כנגד בצר במדבר. שכם בהר אפרים כנגד רמות בגלעד. קדש בהר נפתלי כנגד גולן בבשן. ושלשת שיהיו משולשות שיהא מדרום לחברון, כמחברון לשכם ומחברון לשכם כמשכם לקדש, ומשכם לקדש כמקדש לצפון. בעבר הירדן תלת בארץ ישראל תלת. אמר אביי בגלעד שכיחי רוצחים, דכתיב גלעד קרית פועלי און עקובה מדם (הושע ו, ח). אמר ר' אלעזר שהיו עוקבים להרוג נפשות, ומאי שנא מהאי גיסא ומהאי גיסא דמרחקי, ומאי שנא מציעאי דמקרבי, אמר אביי בשכם נמי שכיחי רוצחים, דכתיב וכחכי איש גדודים חבר כהנים דרך ירצחו שכמה (הושע ו, ט). מאי חבר כהנים. א"ר אלעזר שהיו מתחברין להרוג נפשות, ככהנים הללו שמתחברין לחלק תרומה בבית הגרנות. ותו ליכא והכתיב ועליהם תתנו ארבעים ושתים עיר (במדבר לה, ו). אמר אביי הללו קולטות בין לדעת ובין שלא לדעת, והללו לדעת קולטות שלא לדעת אינן קולטות. וקדש עיר מקלט הואי, והכתיב וערי מבצר הצדים צר וחמת רקת וכנרת, וקדש ואדרעי ועין חצור (יהושע יט, לה-לז). ותניא ערים הללו אין עושין אותם לא עיירות קטנות ולא כרכים גדולות אלא עיירות בינוניות, ואין מושיבין אותם אלא במקום אוכלוסין, נתמעטו אוכלוסין מוסיפין עליהם, נתמעטו דיוריהן מביאין להם כהנים לוים וישראלים, ואין מוכרין להם כלי זיין וכלי מצודה דברי רבי נחמיה, וחכמים מתירין, ושוין שאין פורשין לתוכן מצודות, ואין מפשילין לתוכן חבלים כדי שלא יהיו רגלי גואל הדם מצויים שם. א"ר יצחק מאי קראה, ונס אל אחת מן הערים האל וחי (דברים ד, מב). עביד ליה מידי דתהוי ליה חיותא. א"ר יוסף תרתי קדש הויין. ומעבר לירדן יריחו מזרחה נתנו את בצר במדבר במישור למטה ראובן, א"ל הקב"ה למשה הזריח שמש לרוצחין. א"ר תנחום בר חנילאי מפני מה זכה ראובן להמנות בהצלה תחלה, מפני שפתח בהצלה תחלה, שנאמר וישמע ראובן ויצילהו מידם (בראשית לז, כא):

# יהושע - פרק כב - רמז לא
(מועד קטן ט.) - (ב"ר לה, ג): ויברכם יהושע וישלחם (יהושע כב, ו). ר' יצחק ור' יוחנן ור' יודן גיורי הלכו לשמוע תורה מרבי שמעון בן יוחאי. אית דאמרי פרשת נכסים, ואית דאמרי פרשת נדרים, ונטלו ממנו רשות והמתינו שם עוד יום אחד, אמרו צריכים אנו ליטול רשות ממנו פעם שניה. חד מנהון דרש ואמר להון, כבר כתיב ויברכם יהושע וישלחם וילכו לאהליהם (יהושע כב, ו). מה תלמוד לומר וגם כי שלחם יהושע אל אהליהם ויברכם (שם ז). אלא בשעה שהיו ישראל מכבשין ומחלקין את הארץ היה שבט ראובן וגד עמהם, ועשו שם י"ד שנה מכבשין ומחלקין את הארץ. לאחר י"ד שנה נטלו רשות מיהושע ללכת לאהליהם, ושהו שם עוד ימים אחדים וחזרו ונטלו ממנו רשות עוד פעם שניה, לכך נאמר וגם כי שלחם יהושע. א"ר יודן שבט ראובן וגד היו בני פמליא של יהושע ולוה עמהם עד הירדן, וכיון שראו שנתמעטה בני פמליא שלו חזרו ולוו אותו עד ביתו. הברכה האחרונה היתה גדולה מן הראשונה, הדא הוא דכתיב: ויאמר אליהם לאמר בנכסים רבים שובו לאהליכם ובמקנה רב מאד בכסף ובזהב וגו' (שם ח). וחרינא דרש: ביום השמיני שלח את העם ויברכו את המלך (מ"א ח, סו). מה תלמוד לומר ביום עשרים ושלשה לחדש השביעי שלח את העם (דה"ב ז, י). אלא נטלו רשות ממנו, והמתינו שם עוד ימים אחדים ונטלו רשות פעם שניה. הברכה אחרונה היתה גדולה מן הראשונה, שנאמר: ביום השמיני שלח את העם וגו' וילכו לאהליהם (מ"א ח, סו). שמצאו נשותיהם בטהרה. שמחים - שנהנו מזיו השכינה, וטובי לב - שכל אחד ואחד נתעברה אשתו בן זכר, על כל הטובה - שיצאה בת קול ואמרה להם כולכם מזומנים לחיי העולם הבא. וחרינא דרש: כבר כתיב ותלך מאתו (מ"ב ד, ה). מה תלמוד לומר ותבא ותגד לאיש האלהים (שם ז). אלא ויעמוד השמן (שם ו). שהוקיר, ובאת לשאול לו אם תמכור או לא תמכור. הברכה אחרונה היתה גדולה מן הראשונה, שנאמר: ואת ובניך תחיי בנותר (שם ז). עד שיחיו המתים. וכיון שראה אותם שהם בני אדם של ישוב, שלח עמהם זוג אחד של תלמידי חכמים לידע מה הם דורשין בדרך. חד מנהון דרש: כבר כתיב ויסע מלאך האלהים ההולך לפני מחנה ישראל וילך מאחריהם (שמות יד, יט). מה תלמוד לומר ויסע עמוד הענן מפניהם ויעמוד מאחריהם. אלא אותה מדת הדין שהיתה מתוחה כנגד ישראל, הפכה הקב"ה כנגד מצרים. וחרינא דרש: כבר כתיב והיתה הקשת בענן וראיתיה לזכור ברית עולם (בראשית ט, טז). בין אלהים - זו מדת הדין של מעלה, ובין כל נפש חיה - מדת הדין של מטה. מדת הדין של מעלה קשה ושל מטה רפה. וחרינא דרש: כתוב אחד אומר כל חפצים לא יישוו בה (משלי ח, יא). וכתוב אחד אומר וכל חפציך לא ישוו בה (משלי ג, טו). חפצים - אלו מצות ומעשים טובים. חפציך - אלו אבנים טובות ומרגליות, ואית דאמרי דאמר ליה לבריה בני אדם הללו של צורה הם, זיל גבייהו ויברכוך, אזל אשכחינהו דקא רמו קראי, כתיב פלס מעגל רגלך (משלי ד, כו). וכתיב אורח חיים פן תפלס (משלי ה, ו). לא קשיא כאן במצוה שאפשר לעשותה על ידי אחרים, כאן במצוה שאי אפשר לעשותה על ידי אחרים. הדור יתבי וקא מבעיא להו, כתיב וכל חפציך לא ישוו בה (משלי ג, טו). הא חפצי שמים ישוו בה, וכתיב כל חפצים לא ישוו בה (משלי ח, יא). לא קשיא כאן במצוה שאפשר וגו'.

אמרו ליה: מאי בעית הכא, אמר להם דאמר לי אבא זיל גבייהו דליברכוך. א"ל יהא רעוא דתזרע ולא תחצד, תעייל ולא תיפוק. תיפוק ולא תעייל. ליחרוב ביתך וליתוב אושפיזך. ליבלבל פתורך ולא תחזי שתא חדתא. כי אתא לגבי אבוה א"ל לא מבעיא דברוכי לא בריכו יתי אלא צעורי קא צעורי לי. א"ל מאי אמרו לך, א"ל הכי והכי אמרי לי, א"ל כולהו ברכתא נינהו, תזרע ולא תחצד - תוליד בנין ולא ימותון. תעייל ולא תיפוק - תעול כלתה ולא לימותו בנך דליפקון. תפיק ולא תעייל - תפיק בנתך ולא לימותו גברייהו וליהדרו לותך. ליחרב ביתך וליתיב אושפיזך - דהאי עלמא אושפיזא וההוא עלמא ביתא. ליבלבל פתורך - בבני ובנתי. לא תחזי שתא חדתא - דלא תמות אתתך ולא תסב אתתא אחריתי:

(ירושלמי דפאה פ"א ה"א, דף ד.): ארטבן שלח אל רבינו מרגלית אטימטון (פירוש: בלא מום), א"ל שלח לי מילא טבא, שלח ליה חדא מזוזה, שלח ליה אנא שלחית לך מילתא דלית ליה טימי ואת שלחת לי מילתא דטבא חד פולר (פירוש: דינר), א"ל חפצי וחפציך לא ישוו בה. ולא עוד אלא שלחת לי מילא דאנא צריך מנטר לה, ואנא שלחית לך מילא דאת דמיך והיא מנטרא לך, שנאמר בהתהלכך תנחה אותך (משלי ו, כב). בעולם הזה, בשכבך תשמור עליך - בשעת המיתה, והקיצות היא תשיחך - לעתיד לבא:

(מדרש שוחר טוב, תהלים נ'): אל אלהים ה' אל אלהים ה' הוא יודע וישראל הוא ידע (יהושע כב, כב). מה ראו בני גד ובני ראובן להזכיר שלש שמות הללו שני פעמים, אל אלהים ה' שבהם ברא את העולם, שנאמר: אל אלהים ה' דבר ויקרא ארץ (תהלים נ, א). אל אלהים ה' שבהם נתנה תורה לישראל. כי אנכי ה' אלהיך אל קנא (שמות כ, ה). כנגד שלש מדות שבהן נברא העולם בחכמה בתבונה ובדעת, שנאמר: ה' בחכמה יסד ארץ כונן שמים בתבונה. בדעתו תהומות נבקעו (משלי ג, יט-כ).

(ירושלמי דברכות פ"ט ה"א, דף סב:): האפיקורוסים שאלו את ר' שמלאי, מה הדין דכתיב אל אלהים ה' הוא יודע (יהושע כב, כב). א"ל הם יודעים אין כתיב כאן אלא הוא יודע. אמרו לו תלמידיו לאלו דחית בקש לנו מה אתה משיב, א"ל שלשתם שם אחד, כאינש דאמר בניליוס קיסר אגוסטוס. חזרו ושאלו אותו מהו דכתיב: אל אלהים ה' דבר ויקרא ארץ (תהלים נ, א). א"ל דברו ויקראו אין כתיב כאן אלא דבר ויקרא ארץ. אמרו לו לאלו דחית בקנה לנו אין מה אתה משיב, א"ל שלשתם שם אחד, כאינש דאמר אומן בניין ארכוטקסין. חזרו ושאלו: בראשית ברא וגו'. כי שאל נא לימים וגו' (דברים ד, לב). נעשה אדם וגו'. הבה נרדה וגו'. כי שם נגלו וגו'. אשר הלכו אלהים וגו'. כרסוון רמיו. כתיב בתריה ועתיק יומין יתיב:

# יהושע - פרק כד - רמז לב
(מכילתא): בעבר הירדן ישבו אבותיכם (יהושע כד, ב). זה אחד מג' דברים שחזרו למקומם, גלות וכסף וכתב שמים. גלות דכתיב: בעבר הנהר ישבו אבותיכם (יהושע כד, ב). וכתיב ביתא דנא סתר ועמיה הגלה לבבל (עזרא ה, יב). כסף דכתיב וינצלו את מצרים (שמות יב, לו). וחזר למצרים, דכתיב ויהי בשנה החמישית למלך רחבעם עלה שישק מלך מצרים וגו' (דה"ב יב, ב). כתב שמים דכתיב: התעיף עיניך בו ואיננו (משלי כג, ה):

(תנחומא פרשת בהעלותך, י'): ותעברו את הירדן ותבואו אל יריחו וילחמו בכם בעלי יריחו (יהושע כד, יא). א"ר שמואל בר נחמני יריחו היתה (נגרה) [סוגרה] של ארץ ישראל. אמרו אם נכבשה יריחו מיד כל הארץ נכבשה, לפיכך נכנסו לתוכה:

# יהושע - פרק כד - רמז לג
(ב"ר ח, ט): כי אלהים קדושים הוא (יהושע כד, יט). שאלו אפיקורוסים את ר' שמלאי: כמה אלהות בראו את העולם, א"ל אני ואתם נשאל לתורה, כי שאל נא לימים ראשונים אשר היו לפניך (דברים ד, לב). למן היום אשר בראו אלהים אין כתיב כאן אלא למן היום אשר ברא אלהים אדם. א"ל הרי כתיב כי מי גוי גדול אשר לו אלהים קרובים אליו (דברים ד, ז). א"ל הרי שני רשויות. א"ל קראו סוף הפסוק: כה' אלהינו בכל קראנו אליו:

(ירושלמי דברכות פ"ט ה"א, דף סב:): א"ר ברכיה בש"ר אבא האדמוני מהו קדושים שהוא קדוש בכל מיני קדושות. א"ר אחא בש"ר חנינא דרכו בקדושה, שנאמר: אלהים בקדש דרכך (תהלים עז, יד). הלוכו בקדושה, שנאמר: הליכות אלי מלכי בקדש (תהלים סח, כה). נראה בקדושה: כן בקדש חזיתיך (תהלים סג, ג). דבור בקדושה: ה' אלהים דבר בקדשו (תהלים ס, ח). חשיפת זרועו בקדושה, שנאמר: חשף ה' את זרוע קדשו (ישעיה נב, י). נאה ואדיר בקדש, שנאמר: מי כמוכה באלים ה' וגו' (שמות טו, יא). הוי כי אלהים קדושים הוא. שהוא קדוש בכל מיני קדושות:

# יהושע - פרק כד - רמז לד
(ספרי דאלה הדברים): אם רע בעיניכם לעבוד את ה' (יהושע כד, טו). יהושע לא הוכיח לישראל אלא סמוך למיתתו, ומפני ארבעה דברים אין מוכיחין את האדם אלא סמוך למיתה, כדי שלא יהא מוכיחו וחוזר ומוכיחו, ושלא יהא חברו רואהו ומתבייש ממנו, ושלא יהא בלבו עליו, ושלא יהיו המוכיחין מתוכחין, שהתוכחה מביאה לידי שלום. וכן אתה מוצא באברהם: והוכיח אברהם את אבימלך (בראשית כא, כה). וכן הוא אומר ביצחק: מדוע באתם אלי (בראשית כו, כז). וכן אתה מוצא ביעקב: ויקרא יעקב אל בניו (בראשית מט, א). ראובן אומר לך מפני מה לא הוכחתיך כל השנים הללו, כדי שלא תניחני ותדבק בעשו אחי. וכן אתה מוצא במשה: ויהי בארבעים שנה בעשתי עשר חדש וגו' (דברים א, ג). וכן אתה מוצא בשמואל, שנאמר: הננו ענו בי נגד ה' ונגד משיחו (ש"א יב, ג). וכן אתה מוצא בדוד שלא הוכיח את שלמה אלא סמוך למיתה, שנאמר: ויקרבו ימי דוד למות ויצו את שלמה בנו לאמר וגו' (מ"א ב, א):

# יהושע - פרק כד - רמז לה
(ספרי דפרשת האזינו): ויאמר יהושע עדים אתם בכם היום (יהושע כד, כב). היה רבי מאיר אומר כשהיו ישראל זכאים היו מעידים בעצמם, שנאמר: ויאמר יהושע עדים אתם בכם (יהושע כד, כב). קלקלו בעצמם, שנאמר: סבבוני בכחש אפרים ובמרמה בית ישראל (הושע יב, א). העיד בהם שבט יהודה ובנימן, שנאמר: ועתה יושב ירושלים ואיש יהודה שפטו נא ביני ובין כרמי (ישעיה ה, ג). קלקלו שבט יהודה ובנימן העיד בהם את הנביאים, שנאמר: ויעד ה' בישראל וביהודה ביד כל נביאיו (מ"ב יז, יג). קלקלו בנביאים שנאמר ויהיו מלעיבים במלאכי אלהים ובוזים דבריו ומתעתעים בנביאיו (דה"ב לו, טז). העיד בהם את השמים, שנאמר העידותי בכם היום את השמים (דברים ד, כו). קלקלו בשמים, שנאמר הבנים מלקטים עצים וגו' לעשות כונים למלכת השמים (ירמיה ז, יח). העיד בהם את הארץ, שנאמר שמעי הארץ הנני מביא רעה (ירמיה ו, יט). קלקלו בארץ גם מזבחותם כגלים על תלמי שדי (הושע יב, יב). העיד בהם את הדרכים, שנאמר עמדו על דרכים וראו (ירמיה ו, טז). קלקלו בדרכים, שנאמר אל כל ראש דרך בנית רמתך (יחזקאל טז, כה). העיד בהם את הגוים, שנאמר לכן שמעו גוים (ירמיה מו, יב). קלקלו בגוים, שנאמר ויתערבו בגוים וילמדו מעשיהם (תהלים קו, לה). העיד בהם את ההרים, שנאמר שמעו הרים את ריב ה' (מיכה ו, ב). קלקלו בהרים, שנאמר על ראשי ההרים יזבחו (הושע ד, יג). העיד בהם את הבהמה, שנאמר ידע שור קונהו (ישעיה א, ג). קלקלו בבהמה, שנאמר וימירו את כבודם בתבנית שור (תהלים קו, כ). העיד בהם את החיה, שנאמר גם חסידה בשמים ידעה מועדיה (ירמיה ח, ז). קלקלו בחיה, שנאמר ואשוב ואראה והנה כל תבנית רמש ובהמה (יחזקאל ח, י). העיד בהם את הדגים, שנאמר או שיח לארץ ותורך ויספרו לך דגי הים (איוב יב, ח). קלקלו בדגים, שנאמר ותעשה אדם כדגי הים (חבקוק א, יד). העיד בהם את הנמלה, שנאמר לך אל נמלה עצל ראה דרכיה וחכם (משלי ו, ו). ר"ש בן אלעזר אומר עלוב היה אדם זה שצריך ללמוד מן הנמלה, אילו למד ועשה עלוב היה, אלא שצריך ללמוד דרכיה ולא למד:

(מכות י״א.): ויכתוב יהושע את הדברים האלה בספר תורת אלהים (יהושע כד, כו). פליגי בה ר' יהודה ור' נחמיה. חד אמר שמונה פסוקים שבתורה, וחד אמר ערי מקלט. מאי דכתיב בספר תורת אלהים (יהושע כד, כו). הכי קאמר ויכתוב יהושע את הדברים האלה בספרי הכתובים בספר תורת אלהים:

(סדר עולם): ויהי אחרי הדברים האלה וימת יהושע (יהושע כד, כט). יהושע פרנס את ישראל שלשים ושמונה שנים. בו בפרק מת אלעזר הכהן, שנאמר ואלעזר בן אהרן מת (יהושע כד, לג). ויעבוד ישראל את ה' וגו' כל ימי הזקנים אשר האריכו ימים (יהושע כד, לא). ימים האריכו ולא שנים:

(שבת ק״ה:): ויקברו אותו בגבול נחלתו בתמנה סרח (יהושע כד, ל). א"ר יהודה אמר רב כל המתעצל בהספדו של חכם ראוי לקברו בחייו, שנאמר ויקברו אותו בגבול נחלתו בתמנת סרח אשר בהר אפרים מצפון להר געש (יהושע כד, ל). מאי הר געש, מלמד שגעש עליהם ההר להרגם, אמר ר' חייא בר אבא א"ר יוחנן כל המתעצל בהספדו של חכם אינו מאריך ימים, מדה כנגד מדה. איתיביה ר' חייא בר אבא לר' יוחנן ויעבוד ישראל את ה' כל ימי יהושע וכל ימי הזקנים אשר האריכו ימים (יהושע כד, לא). א"ל ימים האריכו שנים לא האריכו. אלא מעתה למען ירבו ימיכם (דברים יא, כא). ימים ולא שנים, ברכה שאני. נתעצלו ישראל לעשות גמילות חסד ליהושע.

(אגדת רות): באותה שעה נתחלקה אריץ ישראל, והיתה החלוקה חביבה עליהם יותר מדאי, והיו ישראל עסוקים במלאכתן, זה עוסק בשדהו וזה עוסק בכרמו וזה עוסק בביתו וזה עוסק (בפחמו) [בתחומו], לפיכך בקש הקב"ה להרעיש את כל העולם על יושביו, שנאמר ותגעש ותרעש הארץ (תהלים יח, ח). זהו הר געש:

(סוטה י״ג:): ואת עצמות יוסף אשר העלו בני ישראל (יהושע כד, לב). קשו קראי אהרדי, דכתיב ויקח משה את עצמות יוסף עמו (שמות יג, יט). וכתיב ואת עצמות יוסף אשר העלו בני ישראל ממצרים (יהושע כד, לב). א"ר חמא בר חנינא כל העושה דבר ולא גמרו מעלה עליו הכתוב כאלו לא עשאו. א"ר אלעזר אף מורידין אותו מגדולתו, דכתיב ויהי בעת ההיא וירד יהודה (בראשית לח, א). ר' שמואל בר נחמני אמר אף קובר אשתו ובניו, שנאמר וירבו הימים ותמת בת שוע אשת יהודה (שם יב). וכתיב וימת ער ואונן (בראשית מו, יב). ומאי שנא דקברו בשכם, א"ר יוסי בר' חנינא אמרו משכם גנבנוהו לשכם נחזיר אבריו. מושלין אותו משל למה הדבר דומה, ללסטים שנכנסו לתוך המרתף ונטלו קנקן אחד של יין ושתו, הציץ עליהם בעל המרתף, א"ל יערב לכם, יבסם לכם, שתיתם את היין החזירו את הקנקן למקומו. כך אמר להם הקב"ה לשבטים, מכרתם את יוסף החזירו את העצמות למקומם. ד"א אמר להם יוסף משביע אני עליכם שממקום שגנבתוני שם תחזירוני:

# יהושע - פרק כד - רמז לו
(ב״ב קי״ג.): ואלעזר בן אהרן מת (יהושע כד, לג). א"ר אבהו א"ר יוחנן א"ר ינאי א"ר ומטו בה משמיה דר' יהושע בן קרחה מנין לבעל שאינו נוטל בראוי כבמוחזק, שנאמר ושגוב הוליד את יאיר ויהי לו עשרים ושלש ערים בארץ גלעד (דה"א ב, כב). מנין ליאיר שלא היה לו לשגוב, אלא מלמד שנשא שגוב אשה ומתה בחיי מורישיה, ומתו מורישיה וירשה יאיר. ואומר: ואלעזר בן אהרן מת ויקברו אותו בגבעת פינחס בנו אשר נתן לו בהר אפרים (יהושע כד, לג). מנין לפינחס שלא היה לו לאלעזר, אלא מלמד שנשא אלעזר אשה ומתה בחיי מורישיה וירשה פינחס. מאי ואומר. וכי תימא יאיר הוא דנסב איתתא ומתה. תא שמע ואלעזר בן אהרן מת, וכי תימא נפלה ליה משדה חרמים. תא שמע ויקבר אותו בגבעת בנו אשר נתן לו (שם) - נחלה, נחלה הראויה לו וירשה פינחס:

# יהושע - פרק כד - רמז לז
(ב״ב דף קי״א): האיש יורש את אשתו מנא הני מילי, וירש אותה (במדבר כז, יא). מלמד שהבעל יורש את אשתו דברי רבי עקיבא. ר' ישמעאל אומר אינו צריך, הרי הוא אומר ואלעזר בן אהרן מת וגו' (יהושע כד, לג). מנין לפינחס שלא היה לו לאלעזר, אלא מלמד שנשא פינחס אשה ומתה וירשה. ואומר ושגוב הוליד את יאיר וגו' (דה"א ב, כב). מנין לו ליאיר שלא היה לו לשגוב, אלא מלמד שנשא יאיר אשה ומתה וירשה. מאי ואומר. וכי תימא אלעזר הוא דנסיב איתתא ומתה וירשה פינחס, תא שמע ושגוב הוליד את יאיר (שם). וכי תימא התם נמי הכי הוא, א"כ הני תרי קראי למה לי. א"ל ר' פפא לאביי לעולם אימא לך דבעל לא ירית, וקראי בהסבת הבן, כדשנינן ויאיר דזבן מזבן ופינחס דזבן מזבן לא מצית אמרת דא"כ נמצא שדה חוזרת ביובל ונמצא אותו צדיק קבור בקבר שאינו שלו, אלא אימא דנפלה ליה משדה חרמים:

(נדרים דף כ״ב): א"ר אחא בר חנינא אלמלי לא חטאו ישראל לא נתן להם אלא חמשה חומשי תורה וספר יהושע מפני שהוא ערכה של ארץ ישראל, שנאמר כי ברוב חכמה רב כעס (קהלת א, יח).

(מדרש): כתיב וישבר אותם תחת ההר (שמות לב, יט). נסתכל משה בלוחות וראה שפרח כתב מעליהם והשליכן מידיו, מיד נתאלם ולא היה יכול להשיב דבר, באותה שעה נגזרה גזרה על ישראל שילמדו תורה מתוך הצער ומתוך השעבוד ומתוך הטלטול ומתוך הטרוף ומתוך הדוחק ומתוך שאין להם מזונות, ומתוך אותו הצער שהם מצטערים עתיד הקב"ה לשלם להם שכרם לימות המשיח כפול ומכופל, שנאמר ה' אלהים בחזק יבא וזרועו מושלה לו הנה שכרו אתו וגו' (ישעיה מ, י). ואומר מי הקדימני ואשלם תחת כל השמים וגו' (איוב מא, ג). לטובתי נשברה רגל פרתי שתהא משכורתי שלמה:
